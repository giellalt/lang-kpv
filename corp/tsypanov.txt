О.Уляшевлӧн сiдз шусяна «мӧвпъяс» йылысь

Тавося кос му тӧлысьӧ «Войвыв кодзув» журналын петiс Олег Уляшевлӧн «Орӧм вужъясысь кыӧм кыввор» статья, юргижӧд улас содтӧма: «Цыпанов Е., Безносикова Л. Выль коми кыввор. Сыктывкар. 2005» видлалӧм бӧрын чужӧм мӧвпъяс». Тайӧ гижӧд йывсьыс вӧлi пасйӧма «Коми му» газетса ӧти номерын журнал петтӧдзыс на. Миянлы зэв окота вӧлi тӧдмавны, мый йылысь гижӧ уджъёртным (ми сыкӧд уджалам ӧти Институтын, пырам туялысьяслӧн ӧти сӧветӧ). Выль кыввор (лексика) чукӧртам дас воысь унджык нин, йӧзӧдлiм «Выль коми кыввор» 1997-1998 да 1999 воясӧ, но тайӧ уджъяс йывсьыс О.Уляшев миянлы ни ӧти кыв эз на шулы, нинӧм эз юавлы. Эз немтор йӧзӧдлы и газет-журналъясын, тӧдӧмысь, сэки уджсӧ абу аддзылӧма. Öнi жӧ чайтiм, гашкӧ, мися, выль кывъяс, фольклористикаысь да этнографияысь выль коми терминъяс вӧзъяс.

Журнал петӧм бӧрас гижӧдсӧ сылысь лыддим да шемӧсӧ усим: кывтуялан наука ни материал боксяньыс нинӧм выльыс да киӧ босьтанаыс гижӧд пӧжалысьыслӧн абу. Став мӧвпъясыс сылӧн вӧлӧмны дзик ӧтпӧлӧсӧсь: выль кывворыс пӧ коми кывйын ковтӧм да нинӧм бурсӧ оз вай. Гижӧдас авторыс лёкӧдӧ и кыв материалсӧ, и кыввор лӧсьӧдысь-паськӧдысьяссӧ. Сорсьӧма и небӧг нимсӧ пасйигӧн, а статьяыс тырӧма лӧглунӧн, ковтӧм агрессияӧн.

Быд литературнӧй кыв сӧвмигӧн кадысь кадӧ пансьывлӧ выль кывъяс вӧсна вен. Тайӧ быть лоанатор. И медводз сы вӧсна, мый ӧтияс артмӧдӧны выль кывъяссӧ, мӧдъяс сувтӧны налы паныд. Татшӧм веныс, бура кӧ подулалӧма, отсалӧ бӧрйыны кывлы коланасӧ. Нӧшта нин сэк, кор вензьӧны ышнясьтӧм, вежавидзысь йӧз, кывсӧ пыдiсянь гӧгӧрвоысьяс да гӧгӧрбок донъявны кужысьяс. И зэв лёк, кор венӧ кутчысьӧны ошйысьысь, вылӧ пуксьысь йӧз, кор татшӧм уль пӧжасъяссӧ гижӧны дилетантъяс, лингвистикаын абу специалистъяс, унатор гӧгӧрвотӧм йӧз. Сэки веныс векджык пӧрӧ зык-шумӧ. Буретш тадзи позьӧ гӧгӧрвоны О.Уляшевлысь гижӧдсӧ.

Позис эськӧ унатор не пуктыны пыдди О.Уляшевлӧн статьяысь; вежӧра мортӧс, дерт, оз ылӧд сылӧн гижӧдыс; век жӧ лыддям коланаӧн вочавидзны – а друг кодкӧ и збыльысь эскас Олег Ивановичлы – ciйӧ жӧ филологияса кандидат. Но филологияыс ӧд зэв паськыдтор; кывтуялӧм да фольклористика, литературоведение да источниковедение ёна нин разалӧмаӧсь, а Олег Иванович коми кывсӧ некор эз туявлы.

Кыв-мӧд лоӧ шуны статья гижысьлӧн тӧдӧмлун йылысь. Сiйӧ ёна велӧдӧ кыв туялысьясӧс – словаръясӧн вӧдитчыны, и комиӧн сёрнитны, и кывтӧ дӧзьӧритны... А тыдовтчӧ, мый университетын велӧдчигас ачыс пель пӧвнас кывзӧма кывтуялан курсъяссӧ либо унатор нин вунӧдӧма.

Босьтам кӧть татшӧмтор: О.Уляшев, тыдалӧ, оз тӧд, мый словаръяс дасьтӧм-тэчӧм – лингвистикалӧн торъя юкӧн да нимыс сылӧн лексикография. И сы выло колӧ уна кад да тӧдӧмлун, гашкӧ, и унджык на семиотикаын нырччӧм дорысь. Казьтыштам, мый эз ӧтдортны тайӧ кывкутана уджсӧ нималана туялысьяс Д.Н.Ушаков, А.П.Евгеньева, С.И.Ожегов, О.С.Ахманова, Н.М.Шанский, В.И.Лыткин, Е.С.Гуляев, Д.Фокош-Фукс, Й.Вихманн да уна-уна мукӧд. А В.И.Даль 50 во чӧж ӧктiс кывъяс, кӧть и уна мукӧдтор кужлiс вӧчны.

Нималана туялысьяс лыддьӧны, мый словар – кывлӧн рӧмпӧштан, сы серти донъявсьӧ кывлӧн озырлуныс да аслыспӧлӧслуныс, воссьӧ сылӧн вежсьӧмыс да войтырлӧн историяыс. Быд сикас кывчукӧрыс колӧ, тшӧтш и неологизмъясӧн тӧдмӧданаыс. И сӧмын О.Уляшев лыддьӧ «Выль кыввор» сяма уджъяссӧ дзик ковтӧмӧн: 1700 чукӧртӧм юркывйысь абу пасйӧма ни ӧти лӧсялана-туянатор!

1983 воын академик Б.А.Серебренников волiс Сыктывкарӧ да сёрнитiс Кыв, литература да история институтса уджалысьяс водзын. Лыддьӧдлiс сiйӧ могъяссӧ, кодъясӧс колӧ збыльмӧдны коми кыв туялысьяслы. Медшӧр да медводдза могӧн сiйӧ индiс кывчукӧръяс дасьтӧм.

Тыдалӧ, кывчукӧрлысь тӧдчанлунсӧ буретш гӧгӧрвоӧм понда век на вичмӧдлiсны сьӧм кывкудъяс дасьтӧм да лэдзӧм вылӧ миян республикаса министерствояс, торйӧн кӧ, культура да национальнӧй политика министерство, йӧзӧс велӧдан да вылыс тӧдӧмлунъяс министерство. Сьӧмӧн отсалiсны и Россияса кывкутысь котыръяс – небӧг лэдзан Федеральнӧй уджтас да Федеральнӧй торъямога уджтас серти, а сiдзжӧ гуманитарнӧй наукалӧн фонд. Миянлысь ӧтувъя бӧръя небӧгсӧ йӧзӧдӧм вылас сьӧмсӧ лишӧдiс Финляндияысь М.А.Кастрен котыр. Öти сайын аттьӧалам котырсаӧс тайӧ зэв колана отсӧгысь.

Сёрнитны кӧ «Выль кыввор» йылысь, колӧ пасйыны, мый сiйӧ абу мукӧд кывчукӧр кодь удж, тайӧ – рочӧн кӧ, новая лексика, неологизмъяс фонд. Филологлы зэв ясыд, мый небӧгсӧ абу дасьтӧма кывчукӧръяслӧн стрӧг принципъяс серти. Сiйӧ лоана кывчукӧръяслы лес (мӧд ногӧн кӧ, материал, подув). Сэтчӧ ӧктӧма выль да выльмӧдӧм кывъяс, кодъяс чужисны бӧръя кадӧ комифилъяс зiльӧмӧн. «Выль кыввор» небӧг водзкывйын сiдзи и пасйӧма: «Сылӧн шӧр могыс юӧртана, абу донъялана; олӧмыс да кывйӧн вӧдитчан практикаыс ачыс вочасӧн бӧръяс медколана да медлӧсялана кывворсӧ». А сэсся нин быд коми морт – аслас видзӧдлас, сямлун, кывлысь аскиа лунсӧ гӧгӧрвоӧм серти – бӧръяс, вӧдитчыны-ӧ тайӧ выльторнас. Мырдӧн некод оз тшӧкты йӧзсӧ (шуам, Уляшевӧс ли кодӧс ли) сэтысь пырысьтӧм-пыр ставсӧ пыртны сёрни-гижӧдӧ.

О.Уляшев абу гӧгӧрвоӧма тшӧтш, кытысь лои босьтӧма небӧгӧ чукӧртӧм материалсӧ. Небӧгӧ ӧктӧм быд вылькыв бӧрын пасйӧма, кодi сiйӧн вӧдитчӧма да кутшӧм гижӧдысь босьтӧма, быд видлӧг бӧрын скобкаын сетӧма ним-ов либӧ газет-журнал да мукӧд татшӧм пасъянтор. Сiдз, нывбур, райкар – Ю.Васютовлӧн; быгылъ, иналун, ожман, ӧдйӧа – Г.Юшковлӧн; кывпас – Н.Куратовалӧн; анытуй, мортлун – В.Лодыгинлӧн; кывкуд, небӧгкуд, подувму, подувйӧз, кывбуркуд – Е.Игушевлӧн; йӧзсикас, мувый, кывбуравны – Г.Беляевлӧн; вежлӧг – Г.Некрасовалӧн; нимвежтас – Г.Федюнёвалӧн; мичкыв – В.Мартыновлӧн; няньпиян – И.А.Куратовлӧн да с.в. Дерт жӧ, кызвыныс гижысь войтырлӧн да кыв туялысьяслӧн. И кодi на пӧвстысь оз куж сёрнитны коминас, кыдз оз ӧтчыд пасйы О.Уляшевыс? Г.Юшков, Е.Цыпанов, В.Тимин? Мыйла абу урчитӧма да стӧча индӧма, кодӧс кутӧ тӧд вылас статья гижысьыс?

Видлалана гижӧдас эм уна нелючкитор. Коми лингвистикалысь зумыд тӧдтӧмлун вӧснаыс О.Уляшев унатор гижӧма шыбӧльӧн, тӧдтӧг, дзуглалӧмӧн. Статья медводдза лист бокас шуӧма, кызьӧд-комынӧд вояссянь пӧ ӧнiя гижӧдӧ кольӧма «кызь гӧгӧр кыв» (62 л.б.). Збыльысьсӧ 20–30 вояссянь кольӧма ёна унджык, сэтысь миян культураыс дзоньнас петӧ да сэкся рокӧс вылас кутчысьӧ-олӧ.

Зэв паныд О.Уляшев мыйлакӧ улмӧ кывлы; войдӧр комияс тадзи шулывлӧмаӧсь яблӧк. Улмӧыс пырлӧма булгар (важ чуваш) кывйысь, XIX нэмын Г.С.Лыткин на пасйӧма аслас кывчукӧрас. Но О.Уляшев тайӧ кывсӧ видлалiгӧн веськыда сӧрӧма, абутӧмторсӧ гижӧма: «Лыткиныс босьтӧма кывсӧ Н.Поповлӧн ки помысь гижӧм словарысь, а Поповыс лӧсьӧдлiс словарсӧ Вӧлӧгдаын кызвынсӧ зюздинса коми да сэтшӧм-татшӧм шойданникъяс кыв подув вылын» (64 л.б.). Збыльысь жӧ вӧвлӧм штабс-капитан Николай Павлович Попов (1801–1873) аслас уджъёртъясыскӧд 20 воысь дырджык лӧсьӧдлӧма нёль тома роч-коми кывчукӧрсӧ сэкся Усть-Сысольскын буретш миян зырян-коми йӧз сёрниысь. Тайӧ ыджыд уджас 70 сюрс гӧгӧр кыв. Сылысь фотокопиясӧ ньӧбӧмаӧсь да вайӧмаӧсь республикаса войтырлӧн библиотекаӧ. Чайтсьӧ, мый улмӧ кыв лӧсялас важ олӧм-вылӧм йылысь роман-повесьтъясын сэкся коми сёрни серпасалӧм могысь.

Да, тыдалӧ, О.Уляшевлы абу тырмӧма кадыс бурджыка тӧдмасьны кутшӧмсюрӧ коми гижӧдъясӧн. Сiдз, абу лыддьӧма аслас земляк П.Шаховлысь «Вежон кежлӧ том кадӧ» небӧг да синчӧжӧсь кыв гӧгӧрвоӧдӧ сӧмын сiдз, кутшӧм вежӧртас тӧдса сылы. Да и мыгӧрлэптӧм дӧзмӧдӧ О.Уляшевӧс. Пасъям, мый тайӧ выль кывсӧ артмӧдысьыс пeтic вермысьӧн бодибилдинг кыв комиӧдан венласьӧмын. Кывъяссӧ бӧрйис комиссия. Та йылысь юӧртлiс «Коми му» газет. Руочи, рубӧж, кидӧс кывъяс паныдасьлӧны зэв тӧдчана да лыддьысьысьлы сьӧлӧм вылӧ воана «Бива» романын. И сэн жӧ нималана коми гижысь Г.Юшков гӧгӧрвоӧдӧ найӧс лист бок помын (видзӧд «Войвыв кодзув», 1996, 2 №, 13 л.б.). Статьяын сорсялӧмӧн пасйӧма и коми гижысьясӧс: В.Куратовлысь киллюшка кыв сюйӧма Г.Юшковлы. А вот лёк дук петан розь кывйитлӧс ёна воӧма сьӧлӧс вылас! Сiйӧс кывлӧма, буракӧ, Г.Г.Бараксановлӧн лекцияысь. Кӧть тайӧ кывйитлӧсыс абу ӧнiя кадся некутшӧм кывчукӧрын, бӧбйӧдлӧ лыддьысьысьӧс да пыртӧ «сӧдз коми пыдӧсысь» кыпӧдӧмтор лыдӧ.

Шемӧс босьтӧ: филологӧс кезйӧдлӧ кывйын выльтор чужӧм-писькӧдчӧмысь да сiйӧс ӧтлаӧ чукӧртӧмысь. Бара жӧ лоӧ юӧртны, мый кыв туялысьяс-лексикографъяс быдлаын вӧчӧны татшӧм удж. Сiдз, немеч кывъясысь мездысигӧн да ас кыв водзӧ сӧвмӧдӧм ради Венгрияын артмӧдӧмаӧсь-лӧсалӧмаӧсь 10 сюрс гӧгӧр кыв. Абу повзьӧмаӧсь кыв выльмӧмысь, вуж орӧмысь. Роч языковедъяс чукӧртӧны да быд во йӧзӧдӧны выль кывъяссӧ 1971 восянь «Новое в русской лексике» небӧгъясын; быд петасын налӧн 1500-2000 гӧгӧр кыв да кывйитлӧс. Финляндияын йӧзӧдӧма 6000 кывъя Uusi sanasto – 80 (Выль кыввор – 80) нима кывкуд. И оз кывсьы, мый кодкӧ пинь мурч курччымӧн скӧрмӧ татшӧмторсьыс. Оз эндӧдны чукӧртан уджсӧ и Марий Элын. Сiдз, проф. И.Г.Иванов йӧзӧдiс торъя небӧг, кытчӧ ӧктӧма кык сюрс сайӧ вылькыв да кывйитлӧс. А мыйысь мыжмисны «Выль кыввор» дасьтысьяс? Выльторсӧ ӧктӧмысь? Небӧг лэдзӧмысь? Али лыддьысьысьӧс тӧдмӧдны зiльӧмсьыс?

Чуйман, кыдзи филолог вермӧ вежньӧдлыны выль кывъяслысь юкӧнъяссӧ. Весиг школаын велӧдчысь висьталас: вежлӧг кыв артмӧма абу веж да лӧг кыввужъясысь, а вежлавны кыввужйысь -ӧг суффикс отсӧгӧн.

Уна выльтор позьӧ артмӧдны и -mac суффикс отсӧгӧн; йӧз сёрниын и гижӧд кывйын эмӧсь изьватас, мутас, гӧгӧртас, рудовтас торъякывъяс. Сiдзкӧ, и уджтас кывйыс бура лӧсялӧ да шогмӧ «программа» вежӧртасын. О.Уляшев дзик сорлалӧмӧн юкӧ кывсӧ удж да mac юкӧнъяс вылӧ, уджыслы пӧ лоӧ тас, пом (62 л.б.). Эжва йывса олысьяс, Уляшев ног кӧ чайтны, нимтӧмаӧсь асьнысӧ эжватас нимӧн, медым висьтавны, мый сэтчӧс йӧзыслы пом лоӧ? А неватас, изьватас кутшӧм пом урсалӧны?

Важся кывъяслӧн вежӧртас вежсьӧмыс – гижӧд кыв сӧвмӧм-выльмӧмын быть лоанатор, рочӧн кӧ, объективная закономерность. И джынвыйӧ комиӧдӧм, и гижанног вежӧм лыддьыссьӧ лингвистикаын кыв озырмӧдан да сӧвмӧдан, терминъяс урчитан туйӧн. Тайӧ абу ӧмӧй тӧдса филологъяслы?

О.Уляшев ошйысьӧ коми кыв бура тӧдӧмӧн. Тадзи вермас шуны ас йывсьыс выль кывъяс лӧсьӧдысь-тэчысь быд морт. Но дзик быдтор некод оз тӧд. Тшӧтш И О.Уляшев. Сiдз, сiйӧ абу кывлӧма, мый увтыр кывйӧн Луза-Летка гӧгӧрса олысьяс вӧдитчӧны «колена, чалльӧг», рочӧн кӧ «потомки» вежӧртасын. Сiдзкӧ, неуна вежыштӧмӧн увтыр бура шогмӧ «династия» вежӧртасын вӧзйӧм вылӧ, кор тӧдчӧдсьӧ кӧленаысь кӧленаӧ уджын кужанлун рӧдйӧм-вуджӧм.

Збыльтор шуӧ О.Уляшев: кыв-вор тӧдса комилы сёрнитан сям, сёрнитны кужӧм вежӧртасын. Сэк жӧ сылысь юкӧнъяссӧ ӧтлаын гижӧмыс сетӧ позянлун вежны кывлысь вежӧртассӧ. Позьӧ чайтны, «лексика» вежӧртасын кыввор – лӧсьыда артмӧмъяс лыдын. (Колана мында лексикатӧгыд он на и варовит!) Татшӧм йитӧдыс и ӧтлаын гижана войтов «судорога» да торйӧн гижсяна вой тӧв «северный ветер» костын. Кужӧмӧн тэчӧма да бура шогмӧма и, шуам, ловбус, ваюксянiн, ловру, кыпыдавны, медшӧртор, чунӧк (босьтӧма И.Г.Торопов гижӧдъясысь), кыка, лигыш, лёквыв, ӧдйӧа, шӧрӧвыйӧасъны (Г.А.Юшковлӧн), лымань, эсканпас (И.И.Размановлӧн), ылдӧс, йиджтас, чутiк-гаг (В.Тиминлӧн) да уна мукӧд.

Зэв нимкодь, мый вӧлiны да эмӧсь сэтшӧм гижысьяс, кыдзи В.Т.Чисталёв, П.Г.Доронин, Я.М.Рочев, Г.А.Юшков, И.Г.Торопов, В.В.Тимин, В.Е.Напалков да мукӧд; налысь висьт-романъяссӧ любӧ лыддьыны: сэтшӧм мича, сӧдз, абу дiлькваян кывйӧн гижӧма найӧс Мудзлытӧг корсьысьӧмӧн, выль кывъяс тэчӧмӧн ӧнiя гижысьяс озырмӧдӧны кывнымӧс да оз лэдзны косьмыны сылы. Öти сайын казьтыштам, мый В.Тиминлӧн «Ракета видзӧдӧ енэжӧ» небӧгын бергалӧ 100 гӧгӧр выль кыв да кывйитлӧс.

Позьӧ сӧмын ошкыны и теле- да радиожурналистъясӧс – оз ӧтдортны коми гижысьяслысь выль кывъяссӧ да. Öд найӧ – миян кывйын выльторсӧ нимӧдысьяс да йӧз вежӧрӧдз вайӧдысьяс.

Ошкана и сiйӧ, мый коми филологъяс-велӧдысьяс оз вунӧдны «медбӧръя коми лингвистъяслысь» – В.А.Молодцовлысь, В.И.Лыткинлысь, И.И.Размановлысь кыв терминъяс – сёрникузя, чута чутiк, кадакыв, эмакыв, уначута, кывбӧр, горӧдан пас, кывтор да св. – да паськыда вӧдитчӧны вузын велӧдiгӧн (О.Уляшев коддьӧмъяс чайтӧны найӧс ӧнiя лӧсьӧдӧмторйӧн).

Оз ков бӧбйӧдлыны журнал лыддьысьясӧс да петкӧдлыны абутӧм тӧдӧмлунтӧ: «Став мирын метро, а миян лоӧ мупытштуй. Мед ставлӧн Конституция, а миян лоӧ оланподув!» – гораа пасйӧма статьяын (65 л.б.). Збыль вылас дзик мӧдтор: венгръяслӧн эм метро и foldalatti (буретш мупытштуй), эстъяслӧн метро кывкӧд орччӧн maa-lune. raudtee – мупытшса кӧрттуй; венгр кывйын конституция шусьӧ Alkotmany, немеч кывйын Verfassung, фин кывйын perustuslaki «подув оланпас», эстъяслӧн – латинскӧйкӧд орччӧн эм и артмӧдӧм кыв – pohiseadus да св.

Коми кыв йылысь Уляшевлысь дзугъяс видлалӧм бӧрын быть колӧ шуыштны и сылӧн ышнясьӧм йылысь. Татшӧм тешитчана-вышшитчана гижӧдсӧ коминад некытысь эг лыддьывлӧй. О.Уляшев кодӧскӧ ӧтторъя велӧдӧ, видӧ, дивитӧ, мыжалӧ вылiсянь индалiг. Сӧмын кодӧс? Тӧдӧмысь, выль кывъяс лӧсьӧдысьясӧс да сыӧн вӧдитчысьясӧс: «Выль кыввор» чукӧртысьясӧс, термино-орфографическӧй комиссияын зiльысьясӧс, быд гижысь-журналистӧс, кодi лысьтӧма шуны мыйкӧ выль ног, вӧвлытӧм на кыв пыртны. Татшӧм йӧзсӧ О.Уляшев шуӧ «вакомистъясӧн», «кывтшупысьясӧн», «кыв сузлялысьясӧн», «орӧм вужъя, зiль да ловъя кыв тӧдӧмӧн дзескӧдтӧм йӧзӧн», кеслӧ пиньсӧ «Выль кыввор» небӧг вылӧ да нимтӧ сiйӧс «коми кыв виан, некытчӧ шогмытӧм кывворӧн». Содтам та дорӧ: миян пиысь некӧд оз падмӧд О.Уляшевӧс гижны да йӧзӧдны колана небӧгъяссӧ. Мед босьтчас да гижас кутшӧмкӧ гырысьджык удж – ӧнӧдз на эз кывсьыв, кӧнi бусӧссьӧны сылӧн «коланаджык» книгаясыс.

Гӧгӧрвоана, ӧнӧдз на коми кывйын абу ставыс лючки-бур. Оз на тырмы кывйӧн вӧдитчысьяслӧн сёрнитан культураыс. Тшӧкыда на радио да телевидение пыр сёрнитысьлысь (абу журналистлысь) позьӧ кывны: поздравляйта пятое мая праздникӧн, приведита примеръяс, сочинитӧма песняяс да св. Тайӧс стӧча пасйӧ и статья гижысьыс. Абу ставыс шыльыд-мольыд и выль кывъяс тэчӧмын, абу став вӧзйӧмторйыс лючки. (Шуам, позьӧ ӧти кывйӧ воны О.Уляшевкӧд ямкерка кыв кузя.) «Выль кывворӧ» ӧктӧмъяс пӧвстысь, дерт жӧ, оз ставыс мусмы коми войтырлы, оз ставыс вужъясь гижӧд кывйӧ. Век жӧ нимкодь, мый буретш «вакомистъяс» – кывсӧ збыльысь радейтысьяс – уна вын пуктӧны сы могысь, медым кывным дыр на олiс-вылiс. Найӧ гӧгӧрвоӧны, мый коми кывйыс – абу ӧти мортлӧн, абу ӧти грезд (да градйӧр) гӧгӧрса сёрни. И кӧть кодсюрӧ омӧльтӧ да вӧйпӧ налысь зiльӧмсӧ, чайтсьӧ, найӧ оз на усьны ловнас да коми кывсӧ кутасны водзӧ сӧвмӧдны да выльмӧдны.

Бӧркыв пыдди кӧсъям тӧдчӧдны ӧтитӧр: мусярвывса быд кыв сӧвмӧ-вежсьӧ. Бӧръя кадӧ тшӧтш и коми кывворыс пондiс паськавны вель ӧдйӧ, и тайӧ оз быдӧнлы во сьӧлӧм вылас. Татшӧм йӧз лыдысь и Уляшев Олегыс вӧлӧма – сылы муса важ, вежсьӧмъястӧм кывйыс. Сӧмын лӧг гижӧдъяснад, уджъёртъяс вылӧ усьласьӧмъяснад коми кывтӧ он сӧвмӧд ни он видз. Дзик весьшӧрӧ сiйӧ пыртӧ выль кыввор артмӧдысь-вӧзйысьясӧс чужан кывлы лёквӧчысь лыдӧ. Коми кыв вылӧ мӧд видзӧдласа йӧзсӧ да налысь мӧвпъяссӧ колӧ пыдди пуктыны, а оз лёкӧдны. Кыв выльмӧдысьясыс тшӧтш асвыйӧна коми йӧз, найӧ зiльӧны тэчны ён вынйӧра чужан кыв, ёна водзӧ видзӧдӧмӧнджык.

РЕЗЮМЕ:
Статья Е.А. Цыпанова и Л.М. Безносиковой «Пороча, язык не сохранить, ни развить» является ответом на критическую заметку О.И. Уляшева в адрес лингвистов. Авторы убеждают читателей в необоснованности критики Олега Уляшева, отмечают многие неточности при работе со словарями. Лингвисты еще раз акцентируют внимание на том, что цель изданного ими словаря – ознакомительная, что жизнь сама подскажет подходящую лексику, и никто не пытается навязывать населению неологизмы. Одновременно авторы подчеркивают, что процессом образования новых слов занимаются видные деятели культуры, писатели, а не единичные люди.
В завершении статьи говорится: «Только ненавистными статьями, нападками на коллег коми язык невозможно ни развить и не сохранить. Совершенно напрасно он включает людей, создающих и рекомендующих новые слова, в число недоброжелателей родного языка. Людей с иными взглядами на развитие коми языка и их мысли надо уважать, а не срамить. Те, кто обновляет язык, тоже до корней своих коми люди, они стремятся построить устойчивый родной язык, глядя далеко в будущее».
