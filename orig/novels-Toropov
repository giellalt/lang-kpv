Иван Торопов
Юяс ды сьӧлӧмъяс
Сыктывкар. 1969.184

ЛЫДДЬЫСЬЫСЬ ЁРТ!

Тэнад керкаӧ пырис ещӧ ӧти неыджыд книга. “Юяс да  сьӧлӧмъяс” – татшӧм сылӧн нимыс. Тэ босьтiн сiйӧс киад,  мӧвпалiгтыр видлалан и, дерт жӧ, ас кежад юасян: “Мый  нӧ нин кӧсйӧ висьтавны меным авторыс? Мыйӧн кӧсйӧ вӧрзьӧдны менсьым сьӧлӧмӧс?”
Иван Тороповлӧн тайӧ абу медводдза гижӧд. Таӧдз Коми  издательство лэдзлiс нин сылысь кык книга – “Ныв локтiс пармаӧ” повесть да “Ми – войвывсаяс” висьт чукӧр.  Куш нин тайӧ нимъясыс кутшӧмакӧ висьталӧны сы йылысь, мый авторлы абу веськодь миян Войвывным, мый сы  сьӧлӧмлы донаӧсь сэнi олысь йӧзыс.
Иван Тороповлӧн выль книгаыс, позьӧ шуны, водзӧ нуӧдӧ  тайӧ визьсӧ. Гижӧдсӧ лыддигӧн чужӧмад бытшьӧ ӧвтыштлӧ тулысын ойдӧм юяслӧн ыркыдӧн, тэ быттьӧ тшӧтш  нимкодясян дженьыдик югыд войӧ шондi петӧмӧн, тшӧтш  волнуйтчан-тӧждысян ас му, чужан вӧр-ва понда.
Но ставыс тайӧ, кыдз шуласны, гижӧдыслӧн сӧмын на  кышӧдыс. А сьӧмӧсыс жӧ сылӧн – том йӧзлӧн олӧм-пессьӧм, найӧ характерьяслӧн зурасьлӧм. Ккигасӧ лыддигӧн  тэ тшӧтш кутан нимкодясьны ныла-зонмалӧн сӧстӧм радейтчӧмӧн, быттьӧ тшӧтш весакавлан сiйӧ чорыд тышас,  кодӧс найӧ нуӧдӧны лёкыслы да мисьтӧмыслы паныд,” том  геройяскӧд отвылысь тэ тшӧтш кутан мӧвпавны олӧм  йывсьыс, сы йылысь, кутшӧмджык туйяс колӧ бӧрйыны  мортлы, чужис кӧ нин сiйӧ свет вылас.

Выль капитан
((1967–1968 вояс))

1
Катер бӧж сайын бузгӧ-пессьӧ, муткырасьӧ кун  кодь гудыр ва. Крут бока гыяс, быттьӧ куснялӧм  валъяс, кодъяс артмӧны винтӧн васӧ лойӧмысь,  дышпырысь вӧтчӧны миян бӧрся, вочасӧн паськалӧны-разалӧны да тэрмасьӧны ваысь чурвидзысь  шуйга береглань, а стӧчджыка кӧ шуны, джуджыд  берегысь кольӧм ляпкыдик кырласьӧм рӧчлань, вынӧн швачкысьӧны сэтчӧ да, югыд войтъясӧн резыштчиг, водзӧ кырӧдӧны ён визулӧн небзьӧдӧм  кыркӧтшсӧ. Ойдӧм ю пасьтала кывтӧны вижоват  быг ёкмыльяс, рӧшмӧм доръяса пемыдлӧз сёрмӧм  йи пластъяс, кӧнсюрӧ мыччысьлӧны да бӧр вошӧны  тыасьӧм керъяслӧн сьӧд кымӧсъясыс.
Шливгӧ посни зэр.
Миянлы бара лоӧ петны ылi туйӧ Май 1 лунӧ.
Бур йӧзыс кутасны праздничайтны, куим лун чӧж  гажӧдчыны, сьывны-йӧктыны, чӧсмасьны чӧскыд  сёян-юанысла чегысь пызанъяс сайын, а миянлы  бара заводитчӧ лун ни вой тӧдлытӧм страда, кор сёр арӧдз он и вермыв лючки узьыштны. ((0006)) Ӧнi со  Сыктыв йылӧдз мӧдӧдчим пурла: куимсё сайӧ килӧметр колӧ кылӧдны карӧдз. А мыйта татшӧм пур  ковмас кылӧдны гожӧмбыднад!
Но и мед! .. Абу ӧд первойысь. Вайӧдам! .. Таысь-тӧ, шуам, шогыд ичӧт. Ёнджыкасӧ лоӧ майшасьны  мӧдтор воена: миянлысь катернымӧс нуӧдӧ... ныв.
Со кутшӧмӧсь делӧясыс!
Со тай сiйӧ сулалӧ штурвал сайын да, быттьӧ  сiдзи и колӧ, шуркйӧ-бергодлӧ сiйӧс. Мед кӧть эськӧ карсяньыс вӧрзигӧн сетiс кодлыкӧ миянлы веськӧдлынысӧ, а сэсся кӧть пыр сулалiс рубкаын. Но  ёмаыд некодӧс эз сибӧд: менӧ пӧ индiсны капитанӧн, и ачым пӧ тӧда, мый колӧ вӧчны.
Ӧнi, кӧнкӧ, миян вылын став плавсоставыс  шпыннялӧ: баба пӧ на вылын командуйтӧ. Небось  гӧрдлыштасны...
Та йылысь мӧвпалiгӧн менам кынӧм висигӧн  моз вежыньтчылӧ чужӧмӧй.
Но, шуам, Гертруд Матевӧс виччысьтӧг чӧвтiсны капитанысь, та вӧсна ме ёнасӧ ог шогав: рейсӧ  колӧ петны, ноксьӧм-лӧсьӧдчӧмыс юр вывтыр, а  сiйӧ кодалӧ. Таковскӧй сылы. Весиг, ме ногӧн,  водзджык нин колӧс тӧдмышкавны сiйӧс. Мед плавайтыштас капитанлы отсасьысьӧн... Но мыйла сы  пыдди быть колӧ вӧлi вайӧдны тайӧ феясӧ?
Кор талун асывнас сплавконтораса директор висьталшс, мый капитанӧн рейсӧ мунас Люся Шишкина, ме быдсӧн тшӧкмунлi, муртса эг виньды сӧстӧм тувсов сынӧдӧн. ((0007)) А кор голя розьӧй личалыштiс, пондi горзыны: тi, мися, сераланныд али мый  миян вылын! Мися, некутшӧм бабаӧс огӧ лэдзӧй  тувччыны палуба вылӧ. Мися, сiдз кӧ нин лои, ме  ачым кута веськӧдлыны катернас, сы вӧсна мый,  кӧть ме и механик, не омӧльджыка верма веськӧдлыны катернад тiян баба капитанъяс дорысь.
Но верман ӧмӧй венны начальствоӧс? Шуӧ: кӧть  пӧ джагӧд, некодӧс сэсся индыны. Сiйӧс нин пӧ  мырдӧн-сорӧн дзайги-кори комбинатса начальниклысь (а Шишкинаыс буретш новлӧдлiс тайӧ начальствосӧ сы могысь нарошнӧ лӧсьӧдӧм катерӧн).
А мыйла вӧлi корнысӧ? Мед гурйӧдлiс-ислӧдлiс  ассьыс начальникъясӧс! Ӧд тайӧс вӧчны, буракӧ,  кокниджык сьӧкыд пуртӧ кыскӧм дорысь! Скӧрмӧм  вылысь ме нин кӧсйи сьӧлыштны да мунны катер  вылысь, но бӧръя здукас зэв жаль лои дзикӧдз сетны сiйӧс йӧз киясӧ: ӧд сэтшӧма зiлим-дзоньталiм  тӧвбыд, краситiм-баситiм. Сеян-юан нин босътiм быдса вежон кежлӧ и. И ме кольччи.
Мыйся морт нӧ эськӧ тайӧ Шишкинаыс? Ме ӧд  сы йылысь немтор лючкисӧ ог и тӧд...
Первойысь ме аддзылi сiйӧс карса улича вылысь
кольӧм тулысын, буракӧ, март вӧлi. Помнита тай,
ывлаыс зэв югыд вӧлi, карыс ставнас вӧлi тырӧма лӧзоват югыдӧн.((0008)) Паныдасис лӧсьыдiник ныв и  кыдзкӧ пырысь-пыр жӧ шензьӧдыштiс синмӧ шыбитчана еджгов сӧстӧмлуннас. Сылӧн вӧлi сӧдз  шабдi кодь волялысь еджыд юрси, рысь кодь  еджыд, муртса-муртса банйыштӧм шыльыд чужӧм.  Ме тыр синмӧн видзӧдi сы вылӧ да весиг думыштi:  мися, сы пытшкӧ, буракӧ, чукӧрмӧма гажа асылыслӧн синтӧ ёрысь еджыд сӧстӧмлуныс.
А бӧрынджык ме чуймӧмпырысь тӧдмалi, мый
тайӧ нылыс капитаналӧ катер вылын, новлӧдлӧ начальствоӧс.
Ӧнi сӧ сiйӧ сулалӧ миян рубкаын. Тыр яя сӧстӧм чужӧмыс, кытчӧ таво сибавлӧма жӧ нин тувсов  шондiыс, кыпыд, гырысь, неуна кузьмӧс синъясыс  югъялӧны-видзӧдӧны водзӧ, корсьӧны бурджык туй.  Дерт, кӧнкӧ, долыд, мый катерыс гӧгӧрвоӧ быд вӧрзьӧм сылӧн ичӧтик кияслысь. Руль саяд, буракӧ,  быд мортлы долыд. Сэки тай мортыд аслыс кажитчӧ кыдзыӧ торйӧн нин вынаӧн да шудаӧн. Быттьӧ  бордъясьлӧ.
Гашкӧ, шуам, мекым Люсяыс абу нин и сэтшӧм  мустӧм, гашкӧ, и кажитчыштӧ на. Быттьӧ пассажир  кӧ эськӧ вӧлi сiйӧ. Но ӧд сiйӧ абу пассажир, а капитан. Сiйӧ кутас веськӧдлыны миянӧн. А код тӧдас, кутшӧм асныра мӧвпъяс вермасны воны сылӧн  юро... Сэсся ӧд ковмас ӧтлаын овны-вывны, пӧрччысьны-пасьтасьны,
((0009))
Сэсся оз ков вунӧдны и сiйӧс, мый миянкӧд  мунӧ тшӧтш и Матев Гертруд, либӧ, кыдзи ми сiйӧс  шуам ас костын, Сӧтана Матев, миян важ капитанным. Сылы, дерт, кӧнкӧ оз зэв кажитчы, мый сiйӧс  чӧвтiсны капитансьыд. Гашкӧ, весиг чайтӧ, мый  Люсяыс тшӧтш мыжа таын... А морт сiйӧ сэтшӧм,  мый быдтор позьӧ виччысьны сысянь. Да-а!.. Буракӧ, ставыс на важ ног кольӧ миян, кӧть эськӧ и  тайӧ нылыс кутас лыддьысьны капитанӧн.
Шливгӧ посньыдик зэр, ва войтъяс быттьӧ чепсасигтыр исковтӧны рубкалӧн пӧлӧс стеклӧясӧд. Чукыль бӧрся чукыль, кар вочасӧн саялӧ тшӧкыд зэр  вӧсна гудырмӧм сынӧдын.
Люся, кыдз тэ лысьтiн ӧтнад мӧдӧдчыны зон  чукӧркӧд? – юася ме. Ми кыкӧнӧсь сыкӧд рубкаын;  и ме кыла ас пытшкысь, мый кымын ми ылысмам  карысь, сымын вочасӧн кусыштӧ сы дiнӧ менам  воддза лӧгалӧмӧй.
Сiйӧ бергӧдчыштлiс мелань, увсянь вылiӧ видзӧдлiс лӧз синъяснас да неуна ныр пырыс моз зэв  збыльысь шуис:
– Зонъясыд  ӧд  найӧ – благороднӧй  йӧз, оз лэдзны обидитны ӧтка нылӧс.
– Кхм... – меным колис сӧмын кызӧктыны.
– Юра, ме тӧда, тi зэв энӧ кӧсйӧ, мед ме тiянкӧд мӧдӧдчи. А ме со муна, Мый сэсся вочан?..
((0010))
Быттьӧ эз позь пыксьыны мунӧмсьыс... – нурбыльтi ме.
А ме эг и пондыв пыксьынысӧ! Кӧсъян кӧ  тӧдны, ме радпырысь кӧсйыси! Ӧтнадыдлы гусьӧникӧн висьтала: меным важӧн нин зэв окота вӧлi  видлыны пурсӧ кыскыны. И... – синъяснас ворсiгтыр сiйӧ сувтовкерлiс. – И окота вӧлi командиралыштны мужик чукӧр вылын. А то менам судно  вылын вӧлi сӧмын ӧти подчинённӧй, шуис тадзи  да гораа серӧктiс. Сэсся друг бӧр кусӧдiс серамсӧ  да зэв збыльысь содтiс: – Серала... Тэ, Юра, эн скӧрав ме вылӧ.
Сылӧн бӧръя кывъясысь да торйӧн нин сыысь,  кыдзи вӧлi шуӧма найӧс, менам быттьӧ вӧрзьыштiс  сьӧлӧмӧй, да ме друг думыштi: мися, мукӧдлы кӧ  Люсяыс тайӧс, гашкӧ, эз и висьтав. А меным со  висьталiс. И татшӧм мӧвпсьыс меным виччысьтӧг
лосьыд лои.
– Ме тӧ мый, небзьӧм гӧлӧсӧн шуи ме. –
Войтырыс кыдзи-а?..
Муртса удитi шуны тайӧс, кыдзи улiсянь, люксянь, бырс мыччысис Коля Аршиновлӧн еджыд  юрыс.
– Юра, – нывлӧн кодь небыд гӧлӧснас шуис  сiйӧ, – лэччыв улiӧ здук кежлӧ.
Коля миян пӧвстын медкузь, пӧшти кык метр судта, но сы пыдди медвӧсни, потш кодь. Сiйӧ раминик зон, кыдзи шуласны, каньпиӧс оз обидит. ((0011)) Воис Коля миян катер вылӧ кольӧм во, речнӧй школа помалӧм бӧрын. Ӧнi уджалӧ менам отсасьысьӧн.  Машина тӧдӧ буракодь нин и уджысь оз пышъяв.
Кузь да вӧсни туша вӧснаыс катер вылын сiйӧс  первойсяньыс нимтiсны Аршынӧн. А, гашкӧ, тадзсӧ нимтiсны сы вӧсна, мый ляпкыдик пызан сайӧ  сёйны пуксьылiгӧн сiйӧ кыдзкӧ дзоньнас чегсьылiс-тэчсьылiс, дзик жӧ чегсьысь аршын моз.
Ме гӧгӧрвои, мыйла корӧны менӧ улiас. Кыйкнитлi-видзӧдлi капитан вылӧ – гӧгӧрвоӧ-ӧ сiйӧ – да  лэччи крут трап кузя улiӧ. Танi, сёян-юанӧн тыр  неыджыд пызан вылын, сулалiсны стӧканъяс да  кружкаяс, а ещӧ спирт доз.
– Тэ мый, Юра, – дивитӧмӧн шыасис вӧвлӧм  капитанным, Матев,сибдiн али мый тшытшыбылка дiнас?.. – Сэсся, воча кыв виччысьтӧг, сiйӧ  зутшнитiс кыз тэльӧб кодь ки пыдӧснас вина доз  пыдӧсӧ, перйис пробкасӧ да матӧдыштiс асланьыс,  сувтӧдалiс ӧтчукӧрӧ стӧканъяс.
– Мед сэнi сулалӧ тшытшыбылкаыс, – варова  сёрнитiс Матев, – а ми сэк костi пасйыштам праздниксӧ. – Наяна шпыньмунiс да содтiс: – Вӧлӧмкӧ,  братцы, абу нин и сэтшӧм лёк, мый сiйӧс кӧвъялiсны миянлы,.
Матев муртса на пондiс кисьтавны, кыдз вылiсянь кылiс Люсялӧн лэчыд гӧлӧсыс: ((0012)) – Коля! Нолы петав здук кежлӧ!
Аршын дрӧгнитiс, рам синъяснас юасяна видзӧдлiс миян вылӧ да кузь тушасӧ тювӧдiс вывлань.
Сулышт ме пыдди! – кылi ме капитанлысь  ярскӧб гӧлӧссӧ, сэсся сылӧн туфлиясыс сяркнитiсны  трап кузя дженьыдик автоматнӧй ӧчередь, и мортыд лои миян водзын. Сувтiс пызан помӧ, тшапкис-пуктiс кияссӧ коскас, лэчыд синъяснас гӧгӧртӧдiс  миянӧс. Буракӧ, мися, заводитчӧ гажа олӧмыд.  А сэсся сiйӧ шыасис сэтшӧм гӧлӧсӧн, мый ме весиг  думыштi: мися, сылӧн вомас абу-ӧ змейлӧн яд  пычкысь кывйыс?
Спирт юанныд?.. Сiдз-сiдз... Но и молодечьяс... Катер мунӧ первой рейсӧ, ю пасьталаыс на йи  кывтӧ, ытваыслӧн пом ни дор оз тыдав, а найӧ гажӧдчӧны... – скӧрмӧм мам-чипан моз шаркнитiс-воськовтiс Матевлань. – А ноко, пукты дозсӧ пызан  вылӧ!
– Но-но, принцесса, тэ вай лӧньджыка, – скӧрысь шуис кыз гӧлӧснас Матев. Сэсся и бӧр бурмыштiс: – Вай тшӧтш чурснит миянкӧд за компанию,  праздник ӧд. И, кыдз шуласны, за знакомство...
– Кодлы шуӧма, пукты бӧр дозсӧ! – чилӧстiс самӧвар моз пузьӧм ныв.
– Да тэ нӧ мый, йӧймин? – Матев паськыд морӧснас вевттьыштiс пызан вывсӧ – ёмаыд пӧ ещӧ и  кисьтас!
Ак тэ он кӧсйы?!
Ми нинӧм на эгӧ вевъялӧй думыштны, кыдзи пызан вылын зиль-зёльмунiс: Люся тшапнитiс Матев киысь муртса джынъялӧм спирт дозсӧ да пельк  кӧза моз тотшсьӧдiс-котӧртiс вывлань. Ми, недыр  мысти шемӧснымӧс венӧм бӧрын, уськӧдчим сы  бӧрся. Первойӧн ярмӧм ӧш моз вӧтчис Матев.  Но ёна тэрмасьӧмысла дзескыдiнад сiйӧ кытчӧкӧ  конъясис да мисьтӧма ойӧктӧмӧн пласьтмунi каянiнӧ. Ме, дыр думайттӧг, крысьнитi-чеччыштi сы  вомӧн. Но суӧдны капитанӧс эг жӧ вермы, аддзылi  сӧмын, кыдзи сiйӧ ӧвтыштiс сулеяа кинас. Тайӧс  аддзӧмысь менам дрӧгнитiс сьӧлӧмӧй, ме косйи горӧдны: мися, эн шыбит, огӧ юӧй ӧнi, но эг удит.  Спирт доз, васӧд сынӧдас тэрыба патурликасьлiгтыр, лэбыштiс катер мышкӧ, шлёчкысис-усис  ыджыд гы рӧч вылӧ, здук кежлӧ вӧйлi, сэсся бӧр  быльснитлiс-петавлiс вывлань юрӧн. Ме бӧрысь чотiгтыр воысь Матев уськӧдчылiс пыж дiнӧ, заводитлiс лэдзны сiйӧс, но сэки выль вал дзикӧдз личкис  сулеясӧ. Буракӧ, гудыр ваыс пырис сы пытшкӧ,  сьӧктӧдiс да кыскис ва пыдӧсланьыс.
Сэки Матев чеп йылысь мынӧм пон моз ырыштчис Люся вылӧ, кватитiс сiйӧс пельпомъясӧдыс да  понддс яра пыркӧдны:
((0014))
– Кыдзи шонтышта пельвужтӧ! Асьтӧ, пежӧс, ӧнi жӧ шыбита бутылка бӧрсьыс! – горзiс сiйӧ.
Ме ӧдва и мездi ассьыным капитаннымӧс Сӧтана Матевлӧн чорыд кабыръясысь.
Верман сiдзи и тшупны аслыд, принцесса:  таысь ме тэнӧ ог прӧстит! – пинь пырыс сӧдзӧдiс  Матев, гораа сьӧвзис да, некод вылӧ видзӧдтӧг, лэччис улiӧ.
Бура и праздничайтiм, – шуис Аршын да  друг пондiс гигзьыны-серавны, мый вӧсна катерным  кутiс мунны код морт моз, быттьӧ сiйӧ юис ваӧ  шыбитӧм спиртсӧ.Матев вӧлi шуӧ, сортӧг пӧ  юам, сiдзи пӧ чӧскыдджык.
Чӧскыдджык и эм... – менам тшӧтш кутiс  петны серамӧй. Меным син водзӧ выльысь сувтiс  тешкодь серпасыс, торйӧн нин сiйӧ, кыдзи Матев  видзӧдiс вӧйысь доз вылӧ, да лои водны палуба  вылӧ сералӧмӧйла.
Витӧд ёртным миян, матрос Вася Чудов, ме казялi, гораасӧ оз лысьт серавны. Буракӧ, сiйӧ полiс  Матевысь. Тайӧ вӧлi ар дас сизима, неыджыд тушаа, но зумыдкодь тэчаса зон. Быттьӧ прамӧй моряк, сiйӧ новлiс тельняшка. А юр вылас вӧлi зэвтӧма паськыд идзас шляпа, мексиканскӧй сомбреро  кодь, кодӧс эз пӧрччыв весиг зэригӧн.
Матрос, Люся моз жӧ, первойысь на вӧлi мунӧ миянкӧд. Сiйӧс аскӧдыс вайӧдiс миян дiнӧ Матев.
((0015))
Люся бӧр сувтiс штурвал сайӧ. Сiйӧ чӧв олiс,  ортсысяньыс кажитчис дзикӧдз лӧнъӧмаӧн. Ми  Аршынкӧд лэччылiм моторнӧйӧ да, дизельлысь  уджалӧм шысӧ кывзiгмоз, бара на сералыштiм.  Мыйкӧ дыра мысти ми тшӧктiм матрослы пуны  шыд, а асьным, пычкысьысь серамнымӧс ӧдва кутiг,  кольччим рубкаӧ.
Ок и яндысьтӧм синъяс! – лӧня, но век на  скӧрпырысь шуис капитанным миянлань бергӧдчывтӧг. – Вахта вылын спирт жӧритӧны! Асьныс  ещӧ комсомолецъясӧн шусьӧны...
Ми жӧ этшаникӧн кӧсйим... – пондылi дорйысьны ме.
– Сiдз, дерт! Тӧда ме тiянлысь этшаниктӧ. Махӧвикныд кӧ ӧддзас, сьӧкыд нин лоӧ сувтӧднытӧ  сiйӧс. Коддзӧм-йӧймӧм бӧрад ваӧ на эськӧ пондiнныд чеччавны.
– Ладнӧ, эн скӧрав, спиртнад дай ставнас! – вӧзъя ме мир.
– Люся, а Сӧтана Матевсыд тэ виччысь... Сiйӧ  вермас дойдны... –  еджыд синкымъяса рам синъяссӧ дзебигмоз гусьӧникӧн ӧлӧдiс Аршын.
– А тi нӧ... онӧ дорйӧй?
– Ми?.. Кыдз ог... – Аршынлы, дерт, эз ёна кокни вӧв шуны тайӧ кывъяссӧ, сы вӧсна мый  сылы аслыс не ӧтчыд сюрлывлiс Матевсянь. – Толькӧ ӧд сiйӧ ош кодь.
((0016))
Аршынӧс бара сувтӧдiм Штурьал сайӧ, мед катӧ:  дыштас дась югыднас. Ми Люсякӧд лзччим кубрикӧ. Ӧнi менам пӧшти эз нин пет лӧгӧй капитан вылӧ. Ме, думысь, сувтӧдлi ачымӧс Люся местаӧ да  быдсӧн повзьыштi таысь: мися, ме эськӧ ӧдвакӧ  лысьтi сы моз тадзи ӧтнам мӧдӧдчыны татшӧм компанияыскӧд.
Векньыдик кубрикным миян юкӧма кык пельӧ:
катер нырланьын олӧны начальство – капитан да  механик, а мӧд джынъяс, кытчӧ сувтӧдӧма и сёян  пызан, и неыджыд кӧрт пач, и прӧдукта видзан  шкаптор,олӧны улыс чинъяс: капитанлы да механиклы отсасьысьяс да матрос. Ставыс – вит  морт. Шойччынысӧ эм нёль места: корпус дiнӧ  зэлӧдӧм-йитӧм топчанъяс. 	Унджыкыс оз и ков, сы  вӧсна мый кодъяскӧ да кодъяскӧ век вахта вылынӧсь.
Кубрикын шоныд, жара ломтысьӧ кӧрт пач. Таво  пач трубасӧ ми петкӧдiм ортсыӧ рулевӧй рубка  пыр, да ӧнi шоныдыс кольӧ тшӧтш и сэтчӧ. Тулысарнад ӧд ва вылад лёка кӧдзыд.
Матев стенлань бергӧдчӧмӧн чӧла куйлӧ топчан  вылын. Вася Чудов, пӧсялӧм-гӧрдӧдӧм чужӧма, век  – на идзас шляпаа, ноксьӧ пач весьтын. Ми Люсякӧд мунам водз жырйӧ.
– Кыдз командирӧс, тэнӧ ӧтнадтӧ овмӧдам татчӧ, – сьӧлӧмсянь вӧзъя ме.
((0017))
– А тэ, Юра?
– Ме войтырыскӧд.
– Сiдзкӧ, ме вӧсна вошӧ местаыд? Ёна кутан дивитны менӧ таысь?
– Коркӧ ковмас водзӧс мынтыны ставсьыс?
Чӧвтлiс ме вылӧ юасяна синъяссӧ, нинӧм эз шу. Казялiс пызан вылысь языкознание кузя учебник,  шензьӧмпырысь босьтiс киас.
– Юра, ме кывлi, мый тэ пединститутӧ пырӧмыд велӧдчыны?
– Но тай, тэнад, вӧлӧм, висьӧ сьӧлӧмыд менам инасьтӧм лов вӧсна?
– Ӧтикӧд сёрниӧ воим да, сэк тӧдмалi... И некыдз ог вермы гӧгӧрвоны, мый тэнӧ кыскис сэтчӧ.  Тэ жӧ механик. И, шуӧны, абу пӧ лёк.
– Кажитчӧ, сы вӧсна и пыри! – ме дозмыштiкодь сылӧн дивитана сёрниысь.
– Сэсся челядьӧс велӧдны али мый пондан?
– Сэтчӧдз ылын на... Первой помавны колӧ-а.
Люся кыскис книга костысь бумага лист, кытчӧ  менам волi пасъялӧма ӧткымын лӧсьыд, но шоча  паныдасьлысь коми кывъяс. Гӧгӧрвотӧг видзӧдлiс  лист вылас, сэсся ме вылӧ:
– Кутшӧм ведомость нин тайӧ?
– Кажитчысь кывъяс тай гижалi, мед не вунӧдны.
((0018))
– Да-а? – тӧдчанаа шензьыштiс сiйӧ. – Видзӧдлам. “Аляваэ”. Тӧдтӧм... Мый сiйӧ лоӧ?
– Код йӧз йылысь тадзсӧ шулӧны. Алява пӧ код. Садьтӧм код либӧ.
– Ыгы, – нюмдыштiс Люся.Бур кыв, лӧсялӧ миян командалы... “Бакамач”. Тайӧс ме тӧда.
– А тэ лыддьы, кымын ног шуӧны сiйӧс миян комиясыд.
Зэркольк, гымкольк, зэрнакольк, зэринамач,  зэрамач, зӧрмач, катшакольк, кӧчамач, – лыддьӧдлiс Люся. Тыр синмӧн видзӧдлiс ме вылӧ, пӧся шуис: – Дивӧ тай! Колӧ жӧ...
– А тэ шуан: “мый кыскӧ сэтчӧ...”, – эльыштi  ме нылӧс сылысь шензьӧмсӧ артыштӧмӧн. – Аддзан, мыйта кыв лӧсьӧдлӧмаӧсь миян пӧльяс, мед  сӧмын стӧчджыка вежӧртны куш сӧмын бакамач.  
– Д-а-а, – кӧрыштлiс гӧгрӧс кымӧссӧ Люся. Нолы, мый ещӧ танi эм. “Бӧжа бырган”. Тайӧ нин  мый сэтшӧмыс?
Бергач, флюгер. Сэсся тадзсӧ нимтӧны и  вывтi кыввора нывбабаясӧс, – серӧктi ме, – но, кодъяслӧн нинӧм оз кутчысь вомас.
Люся букыша видзӧдлiс ме вылӧ: он-ӧ пӧ нин  менӧ тшӧтш нимгы тадзисӧ? Сэсся шуис зэв рама:  – Тэ кӧть, Юра, тайӧ кабаласӧ Матевлы эн пе ткӧдлы, а то вежас ещӧ нимӧс.
– Ог, эн пов!
((0019))
Юра, позьӧ кӧ, кольлы тайӧс меным. Кад лоӧ да видзӧдла тшӧтш.
– Мый нӧ ог кольыс? – коля... – Меным весиг нимкодь лои.
– А этайӧ мый тiян? – стрӧга юалiс сэсся ныв.
Ме видзӧдлi, и здук кежлӧ вирӧй пыксьылiс-
бувтлiс. Иллюминатор гӧгӧр миян вӧлi ляскалӧма  пасьтӧм нывъяслысь фотояс.
– Тайӧ?.. Тайӧ, мед гажтӧмыс оз босьт кузь туйын.
Нетшкав ӧнi жӧ! Яндысьтӧм синъяс.
Капитаныдлысь быть кывзы. Лоис нетшкыны шудтӧм красавицаясӧс.
Ӧнi пет сэсся, ме ачым идрасьышта танi. Да, Юра, тэныд тшӧтш ковмас дежуритны войнас. Лӧсьӧдчы, шойччышт.
Ме петi мӧд жырйӧ да нёровтчи шойччыштны.  Вӧлi шоныд, моторлӧн ӧтмоза швачӧдӧмысь катерным сырмыштiс. Ме куни синъясӧс, и пыр жӧ веськалi гортӧ. Бать-мамӧй, кӧнкӧ, ӧтнаныс пукалӧны  праздник кежлӧ лӧсьӧдӧм пызан сайын. А, гашкӧ,  тшӧтш пырис Тамара... Кымынысь нин шулi сылы,  мед зз лысьт волыны миянӧ метӧг, но верман ӧмӧй  венны сiйӧс: ме пӧ ачым тӧда, мый вӧчны. Видзӧдтӧ, сылы кажитчӧ волыны менам пӧрысьяс дiнӧ...  Веськыда кӧ шуны, налы сiйӧ тшӧтш жӧ воӧ сьӧлӧм выланыс: мамӧ кӧть и нинӧм оз шу меным, но ме абу синтӧм, аддзи, мый сiйӧ важӧнкодь нин  видзӧдӧ Тамара вылас моньпу вылӧ моз. ((0020))
А мен мыйлакӧ век на абу окота шуны медбӧръя кывсӧ, кӧть эськӧ и нылыс абу дзик мустӧм,  мыйӧнкӧ воӧ меным сьӧлӧм вылӧ. Меным любӧ овлывлӧ, кор Тамара волывлӧ ю дорӧ паныд ылi  рейсъясысь бӧр воигъясӧ, сыкӧд интереснӧя позьӧ  вензьыштны олӧм йылысь, морт йылысь (а ачыс  сiйӧ врач)... Ставыс тайӧ, дерт, сiдз... Но век жӧ  менӧ мыйкӧ век на кутыштӧ медбӧръя воськовсьыс.  Гашкӧ, ме пола бара сорасьны олӧмас? Кыдз, шуам,  коркӧ, кор вӧлi на томиник зонмӧн да первойысь  заводитi бӧрйыны олӧмсьыс аслым вылӧ туй. Мый  вӧлi сэки? Сэки меным кажитчис, мый ме быть  лоа флотын адмиралӧн. А ӧд бать-мамӧй – батьӧ  менам бухгалтер, а мамӧй учительница, сiйӧ верстьӧӧн нин заочнӧя помавлiс пединститут – кутшӧма ӧлӧдiсны менӧ таысь: тэд пӧ ёнджыка лӧсялӧны,  воӧны сьӧлӧм вылад гуманитарнӧй наукаяс, и колӧ  пӧ велӧдчыны вузын... Эг кывзысь, мися, ме кӧсъя  флотӧ, а ачым, узя и ола, аддза адмирал погонъяс!
Но тайӧ ыджыд звание дiнӧ кыпӧдчан поскыс  вӧлӧма зэв джуджыд да крут. Флотын, мыйӧн сӧмын  воӧдчи мыйӧн тральщикса главстаршинаӧдз, менӧ  дзикӧдз дышӧдiс вывланьӧ кавшасьны-кыпӧдчыны...
Служитiгӧн, вӧлi, тадз жӧ куйла кубрикын и аддза нин не адмираллысь зарни погонъяссӧ, а  Эжва дорысь югыд да сӧстӧм пожӧма яг да кыла  нюркйӧдлана, ичӧтдырсянь тӧдса да ас мыла сьыланкыв:
((0021))
Мича нывъяс Эжва дорӧ лэччисны,
Бурлак зонъяс нывъяс бӧрся вӧтчисны,
Пыжӧ пуксисны, мӧдӧдчисны сынны,

Горӧдiсны сьывны.
Зэв гажаа сьылӧны...

Ас кежысь кывза вӧлi мыла горсӧ тайӧ ясыд да  прӧст сьыланкывйыслысь, кодi быттьӧ сывйыштӧма  ас пытшкас менам вӧра мулысь став мичлунсӧ да  гажсӧ, коми йӧзлысь ыджыд бурлунсӧ да мелiлунсӧ, – и сэтшӧм гажтӧм меным друг лолас, и сьӧлӧмӧй кутны вермытӧма пондылас кыссьыны-нетшкыссьыны гортлань, чужан юлань, кодлӧн сэтшӧм  мелi да сӧдз ваыс...
Но мый но ме талун сэтшӧма кутi быдтор йылысь  мӧвпавны? Мыйыськӧ норми али мый?.. Гашкӧ,  шог да забеднӧ лои сыысь, мый ыджыд праздникыс бара мунӧ миянысь бокытi? Капитан нылыд  ещӧ и вина дозтӧ шыбитiс... Колӧ жӧ! А сiйӧ, тыдалӧ, бур ёма. Миянлы, тӧрытъя морякъяслы, абу  кокни катер вылын уджавны. А кутшӧмджык нылыдлы? ((0022)) Код лешакыс кыскис сiйӧс катеръяс вылас? Быттьӧкӧ мӧд, нывбабалы лӧсяланаджык уджыс эз нин сюр сэсся!
А мый думайтӧ ӧнi сы йылысь Матев? Буракӧ,  ас кежас оз медмича кывъясӧн ыдждӧдлы. Бур,  водзӧ кӧ оз кут сэсся юны. А бара кӧ юсяс? Сылӧн  ӧд, кӧнкӧ, эм доз-мӧд – ылi туяд сiйӧ этшаник  “ломтаснад” некор оз петавлы.
Менам сьӧлӧмӧй эз вӧв асiнас.
Век жӧ менам вугыртсьӧма. Час ӧкмысын чуксалiсны ужнайтны. Пызан вылын руасис ведрӧвӧй  виж миска, кодысь паркйис гӧгӧрвотӧм дук.
– Но, обер-кок, мый но лӧсьӧдiн? – юасям Васялысь. Чангыля ныра беринӧсь чужӧмыс сылӧн  пӧсялӧма, син доръясыс гордӧдӧмаӧсь.
– Вый, саламат дай печина рок! – шпыньмунiс  да виччысьтӧг шуис Вася, мыйӧн ёна шензьӧдiс  менӧ.
Люся сюйис шыдӧ паньсӧ, и паньыс сувтiс сэнi  васӧд топыд сёй пиын майӧг моз. Бур шыд артмӧма. Вӧлӧмкӧ, миян кокным лӧдӧма сэтчӧ ставсӧ,  мый веськалӧма ки улас: яй, порсь тшӧг, картупель, капуста, макарон, шыдӧс да ещӧ на мыйкӧ.  Бур, мый тшак эз вӧв, а тӧ зськӧ и сiйӧ тшӧтш веськалiс матрослӧн шыд пытшкӧ.
Тадзсӧ пӧтӧсджык,ошйысьӧ ачыс. – Бать шулывлӧ: кымын унджыктор пуктан шыдад, сымын пӧтӧс да чӧскыд. ((0023))
Ме видлi. Шыдсьыс чамгис-кылiс сотчӧм дук,  картупельыс вӧлi пусьытӧм, нюдз, резина кодь.  Бӧрд кӧть серав.
– Бур праздник лои! – тыра пань весьтас зывӧкпырысь чукрасигтыр шуис Матев. – Чергысян  татшӧм сёян бӧрад и он кут тӧдны мыйысь.
Сiйӧ вӧлi зумыш, некод вылӧ эз видзӧд, буракӧ, век на скӧралiс спирт вӧснаыс. Да и кыдз он  скӧрав: ӧнi эськӧ сiйӧ зэв буретш вӧлi.
– Тырмас дузъявчытӧ, Матев, карӧ воам да,  мынтыся шыбытӧм дозсьыд, – зэв бурысь шуис  Люся.
– Спиртыс ӧтувъя вӧлi,бротӧбтiс мӧдыс.
– Да? Гашкӧ, либӧ тэнад аслад на эм?
– Вӧлi кӧ эськӧ! ..
Кызмырдӧн сёйим Васялысь лӧсьӧдӧмторсӧ. Ёнджыкасӧ нин сы вӧсна, мый ачыс сiйӧ зэв азыма  шлопкис-сёйис, быттьӧ сылӧн ныасыс му вылын  медся чӧскыдтор.
Вася чирскис-ниртiс кастрюля пыдӧссӧ да шуис:
– Вот и лӧсьыд лои. Кыдзи шулывлӧ батьӧ: кынӧмыд кӧ пӧт – олӧмыд мӧд: кувны оз ков –  кургы да ов.
– Тэ нӧ, Вася, гортад кӧть пусьылiн-ӧ? – юасьӧ  сылысь капитан.
((0024))
– Эг, – веськодьпырысь вочавидзис мӧдыс. – Мам тай корсюрӧ тшӧктывлӧ видзӧдлыны, мед шыд  да йӧв оз пышйы.
– О-о, тэнад тай ыджыд опыт нин вӧлӧма!
Капитан шуис, мый ачыс сiйӧ, ме да Вася асылӧдзыс сувтам вахта вылӧ, а Матев да Аршын водасны узьны. Водз асывнас найӧ вежасны миянӧс.
Сёйӧм бӧрын ми петiм вылiӧ ыркӧдчыны-куритчыны. Муртса удитiм ӧзтыны чигаркаяснымӧс, кылам, Матев горзӧ:
– Юнга!
Вася кывзысьысь кычипи моз тэрыба лэччис. Сэсся здук мысти бӧр мыччысис – киас чайника.
– Мый нӧ нин лоӧма? – юалiс матрослысь Люся.
– Чай ещӧ тшӧктӧ пуктыны,быттьӧ сiдзи и колӧ, вочавидзис мӧдыс.
– Ачыс нӧ оз вермы петавнысӧ?! – пузис ныв.
– Нинӧм... Сьӧкыд али мый, ме котӧртла, – сьӧлӧмсяньыс шуис матрос.
– Вася, и тэныд абу яндзим тадзи слугаавнысӧ?
Зон гӧрдӧдiс, пондiс педзны места вылас, оз тӧд, мый вӧчны.
– Вай татчӧ чайниксӧ!
– Мыйла... Час гумовта васӧ... Оз ӧд чин... Мый мекӧд лоас...
((0025))
Меным яндзим вӧлi видзӧдны Вася вылӧ, но ме  и гӧгӧрвои сiйӧс: зон, дерт, ёна полiс Матевысь.  А веськыда кӧ шуны, миян катер вылын быд матрос  (найӧ быд гожӧм вежласисны) слуга кодьӧнджык и  вӧвлi. И эг ми лӧсьӧдлӧй тайӧ гижтӧм законсӧ.
– Эй, юнга, кытчӧ тэ сэн вошин?! – улiын скӧрджыка нин горӧдiс Матев.
Кубрикӧ тыртӧм чайникӧн тотшсьӧдiс-лэччис  Люся. Ме повзи сы вӧсна: мися, тайӧ чушканзiыд  дзикӧдз скӧрмӧдас Гертрудсӧ. Но ӧлӧдны эг жӧ  кут: заводитчис кӧ нин Сӧтана Матевӧс кӧртвомалӧмыс, нинӧм бӧрыньтчыны. Мый лоана ло... А отнассӧ нывсӧ ӧд он жӧ лэдз кырныш гыж улӧ.
Гертруд пукалiс топчан вылын. Люся вылӧ видзӧдлӧм бӧрын сiйӧ, дерт, пырысь-пыр жӧ гӧгӧрвоис, мыйын делӧыс. Ме казялi, кыдзи сылӧн топалiсны синъясыс, и муртса кольыштӧм костас бритва  лэчыдлунӧн югнитiс яр лӧглун. Сылӧн видзӧдласысь менам кӧдзавлiс вирӧй.
– Гертруд, – шуис Люся лӧнь гӧлӧсӧн, но тайӧ  лӧньлуныс сылы, дерт, эз кокниа сетчы, – кывзы,  Гертруд, меным сьӧлӧм доймытӧдз яндзим, кор ме  дырйи мортӧс оз лыддьыны мортӧн. Ме ог вермы  терпитньi тайӧс.
Матев сувтiс. Сылӧн герчмунiсны пиньясыс. Паськыд пельпомъяса да сьӧкыд кулакъяса, сiйӧ сулалiс пелькиник тушаа ныв водзын, быттьӧ ярмӧм ӧш мыж тӧдтӧм баля водзын. ((0026))
Аддзӧмыд тай мыйысь скӧравны, Гера! –  кыдз верми гажаджыка шуи ме, но чужӧм вылын,  буракӧ, вӧлi гижтӧма мӧдтор: мый нывсӧ кута дорйыны помӧдз.
Матев букыша видзӧдлiс ме вылӧ, паськыд ки  пыдӧснас ниркнитдс чужӧмсӧ, быттьӧ кӧсйис босьтны сэтысь скӧрлунсӧ, да шуис:
– Ещӧ ӧтчыд висьтала: тэ, принцесса, ме вылӧ  ёнасӧ эн во... Мӧдӧдчин кӧ нин миянкӧд, ов йӧз мозыс... А то... А то...
Кань моз ёкыштчӧм Люся виччысьыштас, мый  водзӧ шуас Матев, но мӧдыслы, буракӧ, эз шед колана кывйыс. Сэки ныв шуис ачыс:
Ме, кыдз капитан, тэнсьыд сiйӧс жӧ кӧсъя  корны: ов йӧз мозыс,сувтовкерлiс, видзӧдлiс  тшӧтш ме вылӧ да содтiс: – А пусьынытӧ вайӧй  кутамӧй сьӧрсьӧн-бӧрсьӧн. Нинӧм ӧтияс вылӧ лэдзсьыны. Аски асыв ме понда пӧваритны...
Ми Матевкӧд нинӧм эгӧ кужӧй татчӧ шуны.
Матрос Вася, код вӧсна кыптiс зык-веныс, кӧнкӧ дзебсясис. Буракӧ, ӧнi сiйӧ жаритчис кык пӧвста  би вылын моз: ӧт арсянь кӧ, сылы оз вермы не кажитчыны, мый сiйӧс виччысьтӧг дорйисны – ӧд  некутшӧм морт сьӧлӧм оз кӧсйы, мед эськӧ сiйӧс нартитiсны, нем думайттӧг лёкысь дойдалiсны; мӧдарсянь кӧ, сiйӧ полiс Матевысь. ((0027)) А полӧмтӧ, кодi  морт пытшкӧ важӧн нин сирасьӧма, ӧтчыдысьӧн он  сьӧвзьы лов пытшсьыд.
Руль сайын сулалысь Аршын юрын, кӧнкӧ, не  этша мӧвп жӧ чужтiс кык капитанлӧн – выльлӧн  да важлӧн – тайӧ зурасьӧмыс. Гашкӧ, кольӧмасьыс унатор сылы уси тӧд вылас. Ӧд аслыс сылы  не этша жӧ ковмылiс Матевлы слугаавны – сӧмын  тайӧ кывсӧ водзтi ми некор эгӧ шулӧй.
А выль капитан вылӧ, кыдз мен чайтсьӧ, Аршын видзӧдӧ оз веськодьпырысь.


П


Со ми и вахта вылынӧсь. Куимнанным, Люся,  ме да Вася Чудов, кодi бара на абу вунодӧма пасьтавны сомбреросӧ, рубкаынӧсь. Вася сулалӧ чӧв,  шензяна синъясӧн видзӧдлывлӧ рулитысь капитан  вылӧ.
– Мый нӧ, окота рулитыштны? – юалiс сылысь ныв.
– Дерт эськӧ да!.. – ӧзйылiс мӧдыс, но пырысь-пыр жӧ бӧр кусi: – Но кысь нин ми вокыслы...  
– Ок тэ, садьтӧм петук! “Кысь нин ми вокыслы”, – нерыштiс зонмӧс Люся.– Ставыс ас саяд:  видзӧд, юась и велалан.
((0028))
– А, гашкӧ, ме абу писькӧс та вылӧ? – майшасис Вася. – Некор ме эг ноксьыв техниканад.
– Вот тайӧ нин лёк! – шуис Люся.Ӧнiя техническӧй векӧ татӧг овны оз позь... Ачыд нӧ карысь? Али сиктысь?
– Водзтi сиктын овлiм. Во вит сайын воим карӧ, керканымӧс кылӧдiм.
– Семьяныд нӧ ыджыд?
– Ыджыд. Челядьыс ми унаӧнӧсь... кокъямыс лов. Ме медыджыдыс.
– Збыль? – Люся быдсӧн бергӧдчылiс зонлань. Менам сьӧлӧмын вӧрзьыштiс жӧ жальлун. – Унаӧнӧсь и эм!
– Татшӧм аравасӧ вердны-юктавны колӧ, дӧмны-мыськавны налысь... Мамным оз уджав.
– Дерт... А тэ нӧ важӧн нин он велӧдчы?
– Восьмой бӧрын дугдi. Уджавны лои петны. Батьлы вайлi нин нажӧтка. Батькӧд стрӧитчыны заводитiм, паськӧдны керканымӧс – деньгаыд уна  колӧ... Ӧнi со Матев нуӧдiс: гожӧмсӧ пӧ плавайтам  ӧтлаын, да зептыр нажӧвитан деньгатӧ. Батьӧ и  ыстiс тiян дiнӧ.
– Гашкӧ, сэсся пыр кежлӧ кольччан катер вылас?
– Хе!.. Ог тӧд, кажитчас-ӧ...
Час кымын бӧрын Люся ыстiс Васяӧс шойччыны. Сы лэччӧм бӧрын ми дыркодь чӧв олiм.
((0029))
– Мыйла сӧмын сы ыджда семьяяссӧ лӧсьӧдӧны, – ышловзьӧмӧн шуис сэсся ныв. Сiдзкӧ, сiйӧ  тшӧтш пыр на жӧ думайтiс матрос йылысь. – Асьныс мучитчӧны, дай челядьыслӧн ыджыд шуд абу.  Велӧдчӧм пыдди, видзӧд со, ичӧтсяньыс уджавны  лоӧ, деньга вӧсна вийсьыны.
– А Матевыд ӧдвакӧ бур вылӧ туйдӧдас сiйӧс, – висьталi ме ассьым нывлӧн думкӧд лӧсялана  думӧс.
– Дерт, нӧ! – пыр жӧ сьӧлӧм сетiс Люся. – Юра, тэ кӧть зонкасӧ велӧдыштав тшӧтш ӧттор-мӧдторйӧ: двигательнад тӧдмӧд, книгаястӧ вӧзйы...  Гашкӧ и интерес лыбас сылӧн. Сэсся, видзӧдан да,  училищеӧ велӧдчыны мунас... А ӧтарӧ-модарӧ шыбласигад дзикӧдз вермас вошны тӧлк вывсьыс.

Ичӧтик суднӧным миян сувтлытӧг пыр мунӧ и  мунӧ водзӧ. Сылы веськодь, мый кӧть оз вӧчны сы  пытшкын йӧз. Кобис. Ва веркӧсыс шылялiс. Миян  бӧрся вӧччысь, винтӧн чужтӧм гыясыс лоины мичаа  куснялӧм, пемыд да шыльыд стеклӧ кодьӧсь.
Кытчӧ он видзӧдлы, гӧгӧр ва. Эм-ӧ сылӧн кӧнкӧ  помыс да дорыс? Ваӧ кымыньтчӧма кымӧръясӧн  эжӧм енэжыс, рытъя сукмӧм рӧмыдӧн ойдӧдӧм вӧрыс. Ва век на нуӧ няйтӧсь йи пластъяс, быдсяма  лӧпсӧ. Со кывтӧ ыджыдсьыс-ыджыд пожӧм, гашкӧ, комын метр кузьта лоӧ. Ваыс сiйӧс нетшыштӧма  сюра-пеля сьӧд вужлянас. Водзладорас пожӧмыс,  варччысь моз, чургӧдӧма кык чуня кыз ув, быттьӧкӧ кӧсйӧ бӧр уйны береглань, сiйӧс чужтысь да  быдтысь мулань.
Берег доръясын, торйӧн нин вӧрӧн потшӧм  куръяясын, пондiс вольсасьны кокньыдик еджыд  ру, сукджыкӧсь, сьӧдджыкӧсь лоины пуяслӧн ваын  купайтчысь мыгӧръясыс. А со нин найӧ вочасӧн  кутiсны йитчыны ӧта-мӧдныскӧд. Таысь берег дорьясын ваыс дзикӧдз сьӧдӧдiс, лои дьӧгӧдь кодьӧн.  Вочасӧн тайӧ сьӧдыс пондiс паськавны, кыкнанладорсяньыс вешйыны ю шӧрлань. Регыд мысти ва  шӧрас коли сӧмын векньыдик, мыйкӧ мында югыдджык визь.
Видзӧдан да, мукӧдлаас татшӧм визьясыс мунӧны быд бокӧ. Кодi нӧ миянлы коланаыс? Кӧнi нӧ  медбур туйыс? Штурвал сайын сулалысь ныв дзоргӧ-видзӧдӧ водзӧ, бокӧ – некӧн оз тыдав берегвывса  знаклӧн биыс. Ныв со коскӧдзыс нин мыччысьӧма  рубкаысь ортсыӧ, мый вӧсна весиг кажитчӧ, быттьӧ  сiйӧ кыскӧ суднӧнымӧс. Чинтӧ газ, катерлӧн сӧньясыс быттьӧ личмуныштӧны да сiйӧ мӧдӧдчӧ надзӧнджык, кималасӧн моз. Нёль син дзоргӧны-корсьысьӧны пемыдсьыс. Но со медбӧрын войся пемыдас дзузнитӧ берегвывса пӧнарлӧн би, а сысянь пемыд ваӧ сатшкысьӧма тiралысь зарни бедь.
((0031))
Но, гашкӧ, тайӧ абу миянлы колана биыс? Гашкӧ, сiйӧ кыськӧ кӧдж сайысь, веськыда тыдалӧ?  Ӧд Сыктылыс ёна чукльӧдлӧ, и кӧджмӧдарса биӧдзыс унаысь матынджык овлӧ. Ог-ӧ нин ми веськыдалӧ кӧджсӧ, ог-ӧ пырӧй кутшӧмкӧ ойдӧм видз  вылӧ?
– Люся, вай ме нуӧдышта,зэв збыльысь кора ме, сы вӧсна мый неуна жаль нылыс, и, веськыда кӧ нин сёрнитны, полышта: мися, вермас-ӧ  сiйӧ татшӧм пемыднас лючки-ладнӧ катны?
– Эг на мудз, бӧртиджык...
– Чайтан ме ог куж, да?
– Кужан. Но менам синъясӧй каньлӧн кодьӧсь, пемыдас аддзӧны.
Шуис сэтшӧм збыльысь, мый ме весиг бергӧдчылӧмӧн видзӧдлi сылӧн синъясӧ, кодъяс збыльысь  югъялышггiсны.
– Люся, ме видзӧда да, тэ зэв аслыспӧлӧс ныв.
– Хы, восьтiс выльтор! Абу ӧмӧй быд морт аслыспӧлӧс?
– Но абу сэтшӧма, кутшӧма тэ.
– А мый нӧ ме?
– Но, шуам, ӧтнад нывъяс пӧвстын капитаналан. Куш нин тайӧ унатор йылысь висьталӧ.
– А тӧдан, мый понда?
– Мый понда нӧ?
– Мед петкӧдлыны тiян кодь кын сьӧлӧма шванъясыслы, мый нывбаба ньӧти, весиг гыж мында абу омӧльджык тiянысь, мужикъясысь! ((0032)) Мый  сiйӧ любӧй удж вермас вӧчны тiянысь не омӧльджыка...
– Сёрнитны кӧ быттьӧ ме йылысь, тӧ тайӧс  меным оз ков висьтавлыны. Ме тайӧс важӧн нин  зэв бура тӧда.
– Тӧднытӧ тi ставӧн тӧданныд, но мыйкӧ лоӧ  не тiян ног – и кульыштанныд ми воклы чужӧманым. Вот и юавсьӧ: кысь сэтшӧм правоыс лои? –  Люсялӧн гӧлӧсын лои скӧралӧм и дой. – Мый вӧсна  ыршасьнысӧ? Куш сӧмын сы вӧсна, мый сылӧн,  мужик мортлӧн, кулакъясыс ёнджыкӧсь, кӧть эськӧ  аслас тӧлк ни сям абу, кӧть эськӧ аслас чипан вежӧр! .. Аддзылiн тай, кыдзи уськӧдчылiс Матевыд.  А мыйта татшӧм зверыс! Кымын шань нывбаба  кадысь водз нярмӧ на вӧсна! Татшӧм зверьясыскӧд  олiгӧн... А ӧд сыын, мый тэ чужин мужичӧйӧн, мый  тэнад кулакъясыд вынаджыкӧсь, тэнад некутшӧм  заслуга абу. Ӧд тайӧ природаыс чужтiс тэнӧ сэтшӧмнас... И ёна кӧ нин колӧ, ышнясь сэк, кор тэ  олӧмас вӧчан мыйкӧ бурӧс... Бать менам сэтшӧм  кымын жӧ: нёль ныв сылӧн, и пыр няргӧ, тiян  пыдди кӧ пӧ, став пыддиыд, ӧти пи вӧлiс, тӧ сё пӧв  бурджык вӧлi... Быттьӧ нылыс абу морт...
Ме чӧв олi, кӧть эськӧ и вӧрзис сьӧлӧмӧй. Ме некутшӧма эг виччысь Люснлысь татшӧм пӧсь да татшӧм сяма сёрнисӧ и нинӧм эг куж вочавидзны.  
((0033)) – А ещӧ шуӧны: равноправие, – эз вермы виччысьны менсьым воча кывйӧс да бара заводитiс  Люся. – Кутшӧм нӧ тайӧ равноправие, кор ныв,  верӧс сайӧ петӧм бӧрын, воштӧ весигтӧ ассьыс овсӧ... Тайӧ нӧ бур? Кор тэ быттьӧ вошан, быран кытчӧкӧ...
– Но ӧд закон серти позъӧ кольны ассьыд нывдырся овтӧ, – шуи ме; ачымӧс дзикӧдз шензьӧдiс  ныв мӧвпъяслӧн татшӧм сяма бергӧдчӧмыс.
– Закон, закон!.. Быдтор-ӧ вӧчсьӧ закон серти?  Ышнясьысь шванъясыд ӧмӧй кутасны кывзысьны  гӧтыръясыслысь? Сэсся ӧд, кӧть и кывзысясны ӧткымынӧн, мукӧдыс пондасны серавны: тэ пӧ тай,  Иванушко, ассьыд гӧтыртӧ он вермы велӧдны! Кутшӧм нӧ пӧ тэ мужик!.. Вот ме и шуа: менам кӧ  вӧлiс власть, семьялы эськӧ сетi овсӧ сылысь, кодi  гозъя костын бурджыкыс. Эг эськӧ видзӧдлы, мужик али баба сiйӧ. И тайӧ зськӧ не этша мортъяммӧдыштiс мужикъястӧ, быть тшӧктiс лоны налы  тӧлкаджыкӧн да сьӧлӧмаджыкӧн.
– Но ӧд сэки семьялӧн быд выль поколениеын  вермис вежсьыны овыс. Сьӧкыд эськӧ лои тӧдмавны, кодi кодсянь лои...
– Но и мед! – крапкис-шуис Люся. – Сы пыдди быд морт, торйӧн нин нывбаба, мичаа да югыда  сӧвмис-дзордзалiс эськӧ помӧдз!
((0034))

Вӧлi пемыд. Улiын, катер бӧжланьын, вынаа да  рӧвнӧя сяргис двигатель, ми дыр кежлӧ чӧв усим.  
– Тэ мый нинӧм он шу, Юра? – медбӧрын  юалiс Люся.
– Ме думайта тэ йылысь,вочавидзи ме.
И тайӧ эз вӧв прӧстӧ больгӧмӧн: ме збыльысь думайтi Люся йылысь; меным мыйлакӧ вӧлi лӧсьыд сыысь, мый сiйӧ вӧлӧм абу сӧмын вильыш нылӧн, кутшӧмӧн водзынсӧ кажитчылiс, а тшӧтш  и джуджыда думайтысь мортӧн.
– И мыйджык тэ ме йылысь думайтiн? – сылӧн гӧлӧсысь ме кылыштi волнуйтчӧм.
– Гашкӧ, мися, абу нин и сэтшӧм лёк, мый тайӧ нылыс капитаналӧ миянын.
– Со кыдз! А ме чайтi, мый тэ, мукӧдъяс моз жӧ, дась йӧткыштны менӧ ваӧ.
– Водзынсӧ, гашкӧ, сэтшӧмкодь мыйкӧ и вӧлi.
Яндзим вӧлi сэки...
– Ачыд ещӧ сӧран, мый тэныд оз ков уна сёрнитны нывлӧн да зонлӧн ӧткодь позянлунъяс йылысь. Ок тэ, рыцарь! Но ладнӧ... Мый сэеся тiянкӧд вӧчан... Бурджык висьтав, ещӧ мый тэ ме йылысь думайтан?
– Веськыда висьтавны?
– Дерт жӧ!
Ме кыла ас пытшкысь, мый менам вермас шусьыны мыйкӧ позьтӧмтор; ме, думысь, кутшӧмакӧ и водзсася ас пытшкысь вӧзйысьысь позьтӧмторйыслы – здук кежлӧ весиг сувтлӧ син водзӧ Тамаралӧн мыгӧрыс; но та вылӧ видзӧдтӧг век жӧ шуа  сылы: ((0035))
Мися, бур эськӧ вӧлi, босьтны кӧ быттьӧ тайӧ  ичӧтик кисӧ штурвал вылысь да небыдика шылькнитны сiйӧс.
– Кутшӧм сюсь кывсьӧ! – пырысь-пыр жӧ кылӧ  воча кыв, но меным мыйлакӧ кажитчӧ, мый сылӧн гӧлӧсын абу вывтi ыджыд скӧрлуныс.
Та бӧрын сёрнияс кусӧны дыр кежлӧ. Ми сулалам орччӧн, кыкнанным дзоргам-видзӧдам войся  пемыдас, кодi кыза шебралӧма вӧр-васӧ. Миян пыдди ӧнi ӧтнас сёрнитӧ мудз тӧдтӧм двигательным.
Люся, вай ме нуӧдышта.
На инӧ.
Мыйӧн веськалӧ менам киясӧ штурвалыс, кӧнi  кылыштӧ на ныв кияслӧн шоныдыс, быттьӧ пыр  жӧ кыпалыштӧ лолӧй. Вирӧй ӧдйӧджык заводитӧ  визъявны сӧнъясӧд, тушаӧй быттьӧ вынсялӧ и кокняммӧ, ме кыла, кыдзи сэнi пондӧ ворсны, быд сӧн.  – Юра, тэ бура тӧдан быдпӧлӧс машинасӧ. Ю  вывсьыс чукыльяссӧ тӧдан жӧ. Гашкӧ, тэ сорасин  институттӧ бӧрйӧмнад?
Эг, Люся, ӧнi нин ме тӧда, мый эг сорассьы.  Ме кӧсъя бурджыка тӧдны ас йӧзлысь кывсӧ, налысь оласногсӧ.
((0036))
Быттьӧ тэ омӧля на тӧдан тайӧс?
Омӧля... Вот помала институт и кута вӧзйысьны уджавны наукаяс академиялӧн филиалӧ,  кыв велӧдан отделӧ. Оз кӧ босьтны научнӧй сотрудникӧн, вӧзйыся механикӧн. Налӧн, ме тӧда, катер  и автомашинаяс эмӧсь... Кута ветлӧдлыны сиктысь  сиктӧ, гижавны мича коми кывъяс, коми мойдъяс  да сьыланкывъяс. Кытчӧдз эз на кувны быдтор тӧдысь пӧрысь йӧзыс. Ӧд кутан кӧ бура тӧдны кыв,  йӧз кост олӧм-вылӧмсӧ, сэки кокньыдджык лоӧ гӧгӧрвоны ас йӧзтӧ, налысь характернысӧ.
– Юра, а тайӧ и збыльысь, буракӧ, интереснӧ!
– Дерт нӧ! – сылӧн ошкыштӧм бӧрын меным муса сёрниыс кутiс вӧзйысьны пытшкӧсысь ещӧ  ёнджыка.Кымынысь ме мӧвпавлi та йылысь ещӧ  армияын на... Шуам татшӧмтор: мыйӧн кыскис ас  дiнас тайӧ кӧдзыд муыс миянлысь пӧльясӧс? Мыйла найӧ буретш татчӧ овмӧдчылӧмаӧсь? Ӧд танi,  буракӧ, эз ёна кокни вӧв овнысӧ, эз кокни вӧв перйыны кынӧмпӧтсӧ. Налы ковмылiс лун и вой муркӧдчыны, мед не кувны тшыгла, мед мырддьыны  нэмӧвӧйся вӧрыслысь му да видзтор. И, тӧдӧмысь,  нэмъяс чӧж тадзи олiгӧн вӧрса олысьяслӧн, миян  пӧльяслӧн характерын артмис не этша аслыспӧлӧсыс.
– И бабъяслӧн тшӧтш, эн вунӧд!
((0037))
– Да, и налӧн тшӧтш, кутны кӧ тӧд вылын талунъл ӧткымын серпасъяс.
– Тайӧ серпасъяссьыс бурмис сьӧлӧмыд али шогӧ усис?
– Бурмис кӧ-а...
– Тэ кӧсъян месянь мыйкӧ да та вӧсна кывнад мавтан? Да?
– Ме висьталi сiйӧс, мый кыла ас пытшкысь.
Бара кыв сетӧма двигательлы. Ме кывзыся сылӧн таргӧм шыӧ, и меным кажитчӧ, мый двигательыс тшӧтш жӧ висьталӧ капитанлы менам пӧсь  думъяс йылысь, и Люсяыс гӧгӧрвоӧ тайӧ сёрнисӧ.  И чӧв олӧ сы вӧсна, мый сьӧлӧмсяньыс кывзӧ.
– Юра, ёна ӧд шу мӧвпавсьӧ татшӧм войяснад? Кор пемыднас мунан и мунан кытчӧкӧ?
– Да, кор ещӧ капитаныд – юбкаа.
– Йӧй! .. Абу юбкаа, а комбинезона... Со лӧзавны нин пондiс. Колӧ садьмӧдны вежысьяснымӧс.
Вахта сдайтӧм бӧрын ме водi аслам вольпасьӧ. Кӧть и ёнакодь мудзи тайӧ зэв кузь луннас, кодi  вӧлi тыр рейсӧ петӧмводзвывса да мукӧд пӧлӧс тӧждысьӧн-майшасьӧмӧн, ме эг пырысь-пыр унмовсьы.  Сьӧлӧм вылын вӧлi югыд да лӧсьыд, быттьӧкӧ ме  ӧнi олi кутшӧмкӧ ззв ыджыд буртор водзвылын,  кодi быть мекӧд лоас. Мӧвпавсис Люся йылысь.  Сiйӧ, кӧнкӧ, водiс жӧ нин, пӧрччис лӧз комбинезонсӧ. И, дерт, пырысь-пыр жӧ мӧд кодьджыкӧн лои... ((0038)) Кӧть тэ мый эн шу, а комбинезонъясыд абу  нывъяслы вылӧ лӧсьӧдлӧма! Найӧ дзебӧны нывьясыдлысь уна мичлун... Мый йылысь ӧнi сiйӧ мӧвпалӧ? И друг меным ззв окота лои, мед эськӧ сiйӧ  мӧвпалiс ме йылысь... “А мыйла?” “Меным эськӧ  таысь лӧсьыд вӧлi”. “А водзӧсӧ – мый?” “Мыйӧн  нӧ ме тӧда?” “А кыдз нӧ либӧ Тамараыс?” “Ок,  нинӧм ме ог тӧд! Немысь-немтор ог тӧд! .. И, колӧкӧ, вешйӧй тi ме дiнысь, став мӧвпъясӧй! Мен колӧ  узьны!”.
Ӧтмоза нӧйтчӧ моторлӧн кӧрт сьӧлӧмыс, кытысь  оз и чинлы выныс. И тайӧ нӧйтчӧмыс лӧньӧдӧ-мавтыштӧ менсьым, механиклысь, лолӧс бур лекарство  моз. И ме заводита нин унмовсьыны. Вылын вахтавывсаяс нума-намакылӧны. Вочасӧн налӧн сёрниясыс мыйлакӧ лоӧны гораджыкӧсь, и ме вылӧ пуксьылӧм нин узян ун бӧр шевкнитӧ кокни бордъяснас. “Мый нӧ сэн дурӧны!?” – скӧрала ме дӧсадитчысьяс вылӧ. Сэсся Матев друг кутiс равзыны-сьывны: “Из-за острова на стрежень”... Сэсся лёкысь  эрӧктiс мотор.
Йӧймӧмаӧсь али мый сэнi!?
Ме чеччи да кӧмасьтӧг кыпӧдчи вывлань. И  сэтысь казялi зг медмича серпассӧ. Матев сьылiгтырйи лёк вынӧн бергӧдлiс штурвал, быттьӧ сiйӧ вӧлi кыз мыр, кодӧс быть колӧ бертны. ((0039))
Аршын, кузь сосиска моз чикыльтчӧмӧн, куйлiс  рубка джоджын.
Найӧ вӧлiны садьтӧм кодӧсь.  “Лӧсялӧ и эм  миянлы “алява” кывйыд!” – думыштi ме.
– А-а, Юра! – код чужӧмнас меным воча  шпыньмунiс Гертруд. – Тэ нӧ ӧн узь?.. А ми чайтiм, узян... Менам вӧлi на спирт доз... Кӧсйим кольыштны тэныд, но... бырӧма! Эг и казявлӧй... Эн  дивит, брат...
Зыксьыны ӧнi Матевкӧд некутшӧм тӧлк эз вӧв.  Ме кыдз верми мелiджыка ӧлӧдi сiйӧс, мед оз шумит, мед не садьмӧдны Люсяӧс, да ачым сувтi  штурвал сайӧ.
– Эк, Юра, муса друг, эн лӧгав, мый эгӧ кольыштӧй... Колӧкӧ, шонтышт пельвужӧс. Ӧти дозйыд кыкыдлы зм нисьӧ абу. Кӧть и спирт... Быттьӧ  слӧнлы дрӧб тусь...
Ладнӧ-ладнӧ,бурӧдi ме сiйӧс,ог бӧръя  лун олӧй, сюрлас на юлыны ӧтлаын. Вод вай, шойччышт... – Код дырйиыс Матевлӧн дзикӧдз разьсьылiсны вомсьыс кизьясыс, а меным дыш вӧлi кывзыны сылысь больгӧмсӧ, да та вӧсна ме зiли ӧдйӧджык лӧньӧдны сiйӧс.
Душаӧй сотчӧ, Юра! – Матев брун кучкис  сьӧкыд кулакнас морӧсас. – Татшӧма ӧбидитiсны!  Баба кок улӧ сунгисны-йӧткыштiсны кутюӧс моз!  Менӧ! Матевӧс – тшытшыбылка кок улӧ! Тьпу!.. 
((0040))
– Нылыс ӧд абу мыжа, Гера.
– А? Мый тэ шуин? Гашкӧ и абу... Но код лешак вылас сiйӧ каттьысьӧ ме вылӧ? Висьтав, мый  сылы месянь колӧ? Д-да... А л-лӧсьыд тшытшыбылкаыс!.. Лӧсьыд! Кутшӧмкӧ мӧдпӧлӧс и... Эк, Юра,  чажнитiс сiйӧ менсьым пытшкӧсӧс дзикӧдз! Менам  лӧг петӧ сы вылӧ – эськӧ пури и косявлi, а ещӧ  окотаджык окавны-шамравны! Аддзылiн, морӧсьясыс кутшӧмӧсь! Сiдз эськӧ и шашаритчи на дiнӧ...  Тэ, гашкӧ, чайтан, мый менам гажӧй оз пет мича  вылас? Сӧран, брат! Кыдзи на ещӧ петӧ! Сьӧлӧмӧй  кырласьӧ!.. Менӧ восӧдӧ нин дуб шыдтӧ панялӧмысь! Кылан? Восӧдӧ!.. Эк, менӧ ӧд, Юра, ведьмаӧй  код юрӧн гижсьӧдӧма... Ог весиг помнит, кыдзи  ЗАГСас ветлiм... Сiдз сэсся и лоӧ сiсьмыны нэм  чӧжыд сыкӧд орччӧн! Торйӧдчыны ӧнi сер нин:  регыд кага лоӧ... Да кӧть и эз вӧв, кытчӧ мунан?..  Кодлы ме кола татшӧм юысьыд? Тайӧ кӧть ещӧ оз  на вӧтлы...
Бӧръя кывъясӧс Матев шуис зэв нораа да кутшӧмкӧ пыдӧстӧм шоглунӧн. Ме видзӧдлi сы вылӧ,  и сьӧлӧмӧй муткыртчис морӧсын: синъясыс мортыдлӧн вӧлiны вазьӧмаӧсь.
– Ставӧн быттьӧ сёрнитчӧмаӧсь да помтӧг дольӧны-кокӧдӧны ӧтитор: эн пӧ ю, – гӧлӧсыс Матевлӧн бара сукмис лӧглунӧн. – А менӧ кӧ юӧмыс сӧмын и мортӧн вӧчлӧ? ! Сэки кӧ сӧмын ме ачымӧс кыла мортнас? ((0041)) Кыдз нӧ сэкисӧ? А? Чӧв олан! Али  тэ чайтан, меным нинӧмла радлуныс? Чайтан,  меным матӧ оз ков некутшӧм шуд? Али душаӧй  менам оз шӧри потлась татшӧм олӧмсьыд? А, гашкӧ, думайтан, мый Сӧтана Матевыдлӧн абу душаыс?! Эм, брат! Со сiйӧ, танi, лёк биӧн сотчӧ да курыд синваӧн мыссьӧ. А, гашкӧ, тайӧ тшытшыбылка  кодьыс кӧ меным ас кадӧ паныдасис, сэки ме и мӧд  кодьӧн вӧлi!? А? Эз ӧмӧй эськӧ сiдзсӧ вермы бергӧдчыны менам олӧмлӧн рульыс? Шуам, кор муса  батьӧй гортысь вӧтлiс, кор пуковинӧ чужйис. Татшӧм пиыд пӧ меным оз ков!.. Видзӧдтӧ, ме пондi  лякӧсьтны сылысь гора нимсӧ... Чайтан, меным ёна  лӧсьыд вӧлi кывны тайӧс? Кӧсъян кӧ тӧдны, сьӧлӧмӧй измис сэки таысь. Он пӧ ков! А кодi менӧ чужтiс-вӧчис сэтшӧмнас? Ме ӧд эг чипан колькйысь  ло! Эг инкубаторысь! .. Ок, Юра, помӧдз дзугси ме  олӧмнас... А сэтшӧм планъяс вӧлiны коркӧ! Мися,  лоны эськӧ генералӧн... Ме эськӧ сямми командуйтнытӧ. Р-раз – мыйкӧ шуин, и уна тысяча морт,  кыв ни джын шутӧг, уськӧдчӧны вӧчны, мый тшӧктiн. Р-раз! – найӧ, став йывсьыс вунӧдӧмӧн, чепӧсйӧны нин мӧдарӧ. Вот олӧмыс!.. Та кузя батьӧй менам шудаджык вӧлi. Сiйӧ веськӧдлыштiс! Мыйкӧ  тшӧктас кӧ – закон: кув, но вӧч. И кыв ни джын  паныд эн лысьт шуны.
Кыдзи и пыр овлӧ код йӧзлӧн, кодъяс оз нин вермыны веськӧдлыны аснаныс, Матевлӧн мӧвпьясыс некутшӧм йитӧдтӧг чеччалiсны ӧтитор вывсянь мӧдтор вылӧ, здукысь-здукӧ вежласис и сылӧн  настроениеыс. ((0042)) Ас вылас вӧлi то зывӧк видзӧдны,  то петiс жальыд. Стрӧка сюрис да ме гусьӧникӧн  садьмӧдi Васяӧс да ӧтвылысь гири-люки лэччӧдiм  улiӧ Аршынӧс. Матевӧс улiӧ лэдзны ме эг лысьт:  код юрнад ещӧ пондас жугӧдчыны-пырны Люся  дiнӧ. Кыдзкӧ-мыйкӧ ылӧдлiм водны сiйӧс палуба  вылӧ: мися сэнi, ыркыдiнас, регыдджык палялас.
Бара на пондiс артиставны Гертрудыд! Интереснӧ, мый сiйӧс медъёнасӧ кыскӧ водка дiнас?  Олӧмыс абу артмӧма да та вӧсна шогыс да гажтӧмыс? Али юӧмыс лои нин нэм кежлӧ привычкаӧн и  сытӧг сiйӧ оз нин вермы овны, кыдзи, шуам, мӧд,  нормальнӧй морт оз вермы овны сёйтӧг? А, век жӧ,  кутшӧм ыджыд выныс водкаыдлӧн, этатшӧм ён  мортӧс кӧ вермӧма чабыртны нем жалиттӧм кияснас голяӧдыс!
Матев шкоргӧ-узьӧ гатшӧн, морӧсыс накӧвальня  кодь; кер кодь кыз сойяссӧ шевгӧдӧма ӧтмӧдарӧ.  Мортыдлы енмыс сетӧма вынсӧ – люмгас кӧ кулакнас, верман кӧрт тув моз муӧ сатшны. А мӧдӧдчас  кӧ восьлавны керка джоджӧд, плакаясыс пырысь-пыр и заводитӧны норасьны. Миян коми мужикьяс пӧвстын не этшаӧн эмӧсь татшӧмъясыс: налысь чужӧм-рожанысӧ сiдз-тадз лӧсйӧма, ёна шыльӧдтӧг, и торъя мичлунӧн ошйысьны найӧ оз вермыны; но  сы пыдди найӧ ыджыд мыгаӧсь, нэмӧвӧйся ниаяс  кодьӧсь. Пывсян пельӧстӧ ружӧктытӧг лэптыштасны и серам да теш ради шапкатӧ сэтчӧ сюясны. Матев висьтавлiс, кыдзи коркӧ сылӧн дедыс керка  керла ветлӧма вӧлӧн. Пӧрӧдас пуяссӧ, видзӧдлас  сёӧдӧм вӧв вылас да и жаль лоӧ скӧтинаыд. И  ачыс, ас вылас пондас кыскавны-чукӧртны кертӧ.  Ӧти мужик и казялас мортыдлысь татшӧм уджтӧ,  юалас: мый нӧ пӧ тэ, Митрӧпан, тадзи жугӧдчан,  вӧлыд сулалӧ-а? А мед пӧ шойччӧ, вочавыдзӧ мӧдыс, сiйӧ пӧ менам том на, водзын уна на удж  вичмас.
Ачыс Гертруд, мӧдӧдчас кӧ, лӧсьыда жӧ путкылялӧ уджтӧ. Но эз тай кут ёна частӧ ышмывны удж  вылад. Велалӧма коньӧрджыкъяс вылын иславны...
А ӧд Гертрудыс сiйӧ лоӧ – Герой Труда! Со кутшӧм гора ним сетлӧмаӧсь мортыдлы... Комынӧд  вояснад, буракӧ, ёна вӧдитчӧмаӧсь быд пӧлӧс гора  кывъяснад. Йӧз вӧлiны шызьӧмаӧсь, найӧ сьӧлӧмсяньыс зiлисны-пырӧдчисны ӧдйӧджык вежны важсӧ, кӧсйисны ӧдйӧджык лӧсьӧдны дзик выль олӧм.
Тӧдӧмысь, сэтшӧм жӧ думъясӧн олiс сэки и  Матевлӧн батъыс: дерт, сылы окота вӧлi, мед пиыс  сылӧн, медводдза кагаыс, лоис ыджыд мортӧн, геройӧн... Но, вӧлӧмкӧ, нимтӧ сетны – ещӧ этша на, колӧ нӧшта дыр да кужӧмӧн быдтыны-сӧвмӧдны сiйӧс. ((0044)) Он кӧ тадзсӧ вӧч, оз кӧ тырмы та вылӧ сямыд  да терпенньӧыд, геройыд вермас на и пӧрны Сӧтана  Матевӧ.
Висьтавны Люсялы кык друглӧн артисталӧм  йылысь меным ньӧти эз вӧв окота. Но верман ӧмӧй  мыйкӧ дзебны сылӧн ёма синъясысь? Мыйӧн сӧмын  Аршын палялыштiс, морттӧ пыр и топӧдiс пельӧсӧ.  А мӧдыс, капитан весьтын чегӧм юра нёровтчӧм  пожӧм моз сулалiгтыр, заводитлiс чӧв олӧмӧн дорйысьны.
– Аршын абу мыжа, – воис отсӧг вылӧ зумыш  Матев. – Ме мырдӧн тшӧктi... Ме ӧтнам ог вермы  юнысӧ, а мукӧдыс узисны...
– Но кыдз абу яндзим! – пӧшти синва сорӧн  сёрнитiс Люся. Сiйӧ вӧлi дзикӧдз шемӧсмӧма татшӧмторсьыд. – Ӧд верминныд жугӧдны катерсӧ.  Пӧрӧдны либӧ... Миянӧс верминиыд вӧйтны! Бур  йӧзлы моз зскан...
Аршын сулалiс пывсянысь петӧм кодь. Ог тӧд,  мыйла сiйӧ ваас эз чеччышт яндзимысла. Пӧттӧдз  сюрис и меным: кодi пӧ дзебӧ татшӧмторсӧ, сiйӧ  ещӧ на мыжаджык. Ставныд пӧ тi ӧткодьӧсь!..
– Тырмас сэсся лӧвтнытӧ, – шуис медбӧрын  Матев миритчанаа. – Нинӧм тай эз ло... Не татшӧм  кодӧн плавайтлывлiм, и то эгӧ на порлӧй... Ачыс ещӧ капитанӧн шусьӧ! – Сэсся, быттьӧ нинӧм сэтшӧм-татшӧмыс эз и вӧв, мудера бергӧдiс сёрнисэ  серамвыв:
((0045))
Тайӧ нӧ Ужга нин? – читкыртлiс синъяссӧ  чукыль сайын мыччысьысь ыджыд сикт вылӧ. – Танi коркӧ миян лӧсьыд спектак вӧлi... Ваыс сэки  ямӧма нин вӧлi, перевозыс тай уджалiс-а... Ӧтар  берегсяньыс мӧдарӧдзыс трос нюжӧдӧма вӧлi, сы  кузя кыскысьӧны паромнас. Но вот... Ми лесопунктӧ вӧлi сёян-юан нуам самоходнӧй баржаӧн. Водка  тшӧтш и. А, ачыд тӧдан, кор ныр улад сы мында  вина, терпитнытӧ сьӧкыд, горшыд вӧвлытӧма тачкӧ... Вай, мися, ичӧтика юыштам... Заводитнысӧ  колӧ-а, вомад тай веськалас да, ставыс вунлӧ. Прамӧякодь гажмим. Сьылiгтырйи водзӧ мунам. Ю вомӧн нюжӧдӧм троссӧ, мед оз крукась миянӧ, ме  вуджӧдi рубка весьтӧд да и лэдзи. Чайтi, некытчӧ  нин оз сибды, а сiйӧ, каналльӧыд, крукасьӧма на...  Бидзӧдам, мыйкӧ эгӧ кутӧй водзӧ мунны. Горза,  тшӧкта газ содтыны. Содтiсны, но некыдз огӧ вешйӧй, буксуйтам ва вылын. Петi кабинаысь, видзӧда, перевозса тросыд, волӧм, кутӧ миянӧс бӧжӧдным, зэлалӧма ньӧввуж моз. Таджгӧдi кокъясӧс,  кыкнан киӧн кутчыси да тракнитi-лэптыштi тростӧ... И пырысь-пыр жӧ пуля моз лэбовтi бӧрвыв да  сатши-бузгыси ваӧ.
Эн пуля моз, а стрела моз! – ышмӧм зонка моз чилӧстiс-горӧдiс Юнга. ((0046)) – Вот эськӧ кино вылӧ  снимайтны тайӧс!
Меным не киноӧдз вӧлi! Ва пыдӧссӧ юрӧн люкалi. Бур ещӧ, мый немтор сэнi зз веськав, а то эськӧ верми на и лысасьны, сатшны, кыдзи тай Мюнхаузен сатшлӧма турун зорӧдӧ. Муртса и вермисны  крукыштны багырӧн да лэптыны. А паром виччысянiнӧ йӧзыс чукӧрмӧма! Куснясьӧмӧн сералӧны...

Регыд тыдовтчис Койгортса вичко, и ми ставӧн  нимкодьпырысь пондiм видзӧдны сы вылӧ. Лым  кодь еджыд, джуджыд да стройнӧй, гӧгрӧс лук кодь  уна лыда куполъяса,сiйӧ дӧввидзис-тыдалiс тувсов енэжлӧн лӧз йирк весьтын море вывтi мунысь  еджыд корабль кодьӧн.
– Мича! – вичко вылысь синсӧ вештывтӧг шуис капитанным. – Сӧмын тай кӧлӧкӧльнясӧ весьшӧрӧ чашнитӧмаӧсь.
Буракӧ, чайтiсны, мый сiйӧс косявтӧг сьӧкыд  лоӧ вӧтлыны вичкосьыс енъяссӧ. Гашкӧ, налӧн позйыс буретш кӧлӧкӧльняас и вӧлi.
– Тэ тай скӧралан, Юра?
– А тэныд ӧмӧй веськодь, кор тэнад син водзын пазӧдӧны татшӧм мичлунсӧ? Сiйӧс ӧмӧй ен лӧсьӧдiс? Ме коркӧ сёрнитлi сiйӧ йӧзыскӧд, ззв пӧрысь пӧльяскӧд, кодъяс помнитӧны на, кыдзи кыпӧдлӧмаӧсь тайӧ вичкосӧ. ((0047)) Шуӧны, став мир кодьнас пӧ лэптiм. Лэптiм пӧ, видзӧдлiм бокысянь и асьным шемӧсмим: збыль али мый пӧ ми этатшӧм короминасӧ зымкнитiм?! Со кутшӧм мастеръясӧн пӧ миян  вӧлсьӧма!.. А ми кисьтам... Мичаысь-мичаа рисуйталӧм вежӧсъясын видзам картупель...
– Аддзӧма тай мыйысь шогсьыны, – шпыньмуклiс руль сайын сулалысь Матев. – Ме ногӧн,  раз власть вежсис – став важсӧ колӧ пазӧдны!
– Нӧ ачыд тэ, кӧть эськӧ и корабль вылын бырис нин тэнад властьыд, век на олан важ мозыд, бытшкыштi ме Матевӧс.
Сiйӧ шай-паймунлiс да эз куж пырсӧ вочавидзны.
А Люся гораа серӧктiс – серавнытӧ сiйӧ мастер жӧ вӧлӧма – да котӧртiс улiӧ. Бӧрсӧ сiйӧ кыпӧдчис  вежсьӧмаӧн нин: комбинезоныс пыдди пасьталӧма  спортивнӧй гач, кодi зэвтӧма-гӧгрӧстӧма сылысь  кокъяссӧ, вӧсньыдик еджыд ковтаа; киас сiйӧ кутiс  гачыс кодь жӧ лӧз свитер да небыд ки чышкӧд.
– Зонъяс, мыссьыны кӧсъя, кодi эськӧ меным ва кисьтыштас?
Штурвал сайын сулалысь Матев кындзи ми куимнанным ӧтпырйӧ уськӧдчим ведра дiнӧ, мед гумовтны борт сайысь ва. Татшӧмторйыд бара на перйис Люсялысь серамсӧ.
– Кутшӧм тi кывзысьысьӧсь менам!
– Медсюсь вӧлӧма Юнга. Сiйӧ водзалiс менӧ да Аршынӧс, пондiс кисьтавны васӧ кружкаысь ныв  киясӧ. ((0048)) Миян пай вылӧ коли сӧмын видзӧдны Люсялӧн мыссьӧм вылӧ.
Со сылӧн мыссьысис. Ныв веськӧдчис да, миянлань бок ногӧн сувтӧмӧн, пондiс чышкысьны. Ме казялi, мый сылӧн вылын морӧсъясыс быттьӧ торкасьыштӧны: чышкысигас гырддзаясыс инмалӧны наӧ,  мыйысь найӧ зэлыда дрӧгнитлӧны. Татшӧмтортӧ  аддзӧмысь менам кутiс пӧсявны вирӧй, морӧсын  быттьӧ дзескыдджык лои... Сэсся капитанным свитерасис, пондiс ичӧтик зеркалӧ водзын шыльӧдны  еджгов, пырыс тыдалана кодь юрсисӧ. Свитерӧн зэвтӧм морӧсъясыс сылӧн быттьӧ ещӧ на гӧгрӧсмисны.  Ми лов шынымӧс пӧдтӧмӧн видзӧдiм сылӧн татшӧм  ногӧн вежсьӧм вылӧ. Кажитчис весиг, мый и катерным тшӧтш лӧньӧдыштiс вына горӧн пессьӧмсӧ.
Кыдзи мичаммӧ нылыд, кор сiйӧ шыбитас ас  вывсьыс мужицкӧй комбинезонтӧ!
Абу, Люсялӧн абу юсьлӧн кодь голя, кодӧс частӧ ошкывлӧны поэтъяс,– голяыс сылӧн весиг гашкӧ  и мыйтакӧ дженьыдджык; сiйӧ эськӧ эз вермы ошйысьны и кузь да винёв гыркӧн, кутшӧмӧн векджык  петкӧдлӧны гӧраяс вылын олысь нывъясӧс,ставыс тайӧ абу Люсяыслӧн. Но та вылӧ видзӧдтӧг,  сiйӧ всё равно сьӧлӧмтӧ вӧрзьӧданаа стройнӧй; тайӧ стройностьыс, буракӧ, артмӧма-ӧкмӧма сыысь, мый нывлӧн чужӧм-тушаыс, ки-кокыс – кӧть эськӧ и торйӧн босьтӧмнас некод на пиысь вывтi ёнасӧ  эз шензьӧд – йитчӧмаӧеь-ӧтлаасьӧмаӧсь кыдзкӧ зэв  гармоничнӧя, ӧта-мӧднысӧ пановттӧг... ((0049)) Сэсся ӧд Люсяыс зэв на том – кызь арӧса, тыр вира чужӧма,  кыдз шуласны – яг рыжик кодь.
Со, ныв чуньнас медбӧръяысь шылькнитiс синкымъяссӧ, бергӧдчис миянлань да нюммунiс:
– Тi нӧ, зонъяс, онӧ кӧсйӧй мыссьыны? Бубуля кодь чужӧмнад вермасны пуртӧ не сетны.
Татшӧм кывъяс бӧрад ми, тӧдӧмысь, мӧдiм резсьыны-мыссьыны, вуштыны ас вывсьыным маслӧ  да чад, кодъяс тай век кӧвъясьӧны катер вылад,  кӧть эськӧ сiйӧ и кажитчӧ сӧстӧмӧн, кыдз лысваа  асылӧ град вылын ӧгурец.
Койгортӧдз ми катiм суткиысь неуна дырджык.  Суткиысь дырджык эз лӧньлы двигательлӧн ӧтмоза  таргӧмыс. Ми тэрмасим. Сыктыв йылын ыджыд ва,  кор позьӧ лэччӧдны тӧлын дасьтӧм гырысь пуръяс,  кутчысьӧ зэв регыд. Сёрман кӧ – юыс косьмас,  пуръясыд оз лыбны, ковмас бӧр разявны вӧрсӧ,  молльӧн лэдзны. Не ӧти тысяча шайт лоӧ лэдзӧма  тшынйыв!..
Ми нетшкысим водзлань. Кыдзи тӧдса, праздник  лунӧ ӧткымынъяслы весиг эз сюрлы вина юыштны, а танi, Койгортын, дась пуръяс эз вӧвны. Ещӧ сутки  джын ковмис сулавны-виччысьны, кор эштӧдасны  найӧс. Мыйкӧ жӧ ёрим леспромхозса начальникъясӧс да пур йылын уджалысь рабочӧйясӧс, кодъяс вӧлiны гажаӧсь да немтор налӧн лючкисӧ эз артмы.
((0050))
Первой пурсӧ босьтiс миянысь водзджык воӧм  катер да вӧрзьӧдчис, но эз ылӧдз мун, сибдiс пристань горулӧ, кӧнi гожӧмнас, ме тӧда, чурвидзӧ  ыджыдкодь дi. Ми мунiм отсасьны. Ок и лои пессьыны! Первойсӧ кык, а сэсся и нёль катер лёк  зверьяс моз эралiсны-мургисны кокъямыс час чӧж!
Быттьӧ вир кисьтана морскӧй бой вӧлi Койгорт улын.
Сыктыв весьтын лювъялiс сьӧд тшын... Ӧтувтӧм вынӧн ми чажйим-кыским пурсӧ то вывлань, то боклань, но визулыс эз кӧсйы лэдзны сiйӧс сибдӧминсьыс. Кымыныськӧ домавлiм да разьлiм жӧ тросьяснымӧс. Ёна кӧтасим. Вӧлi сэтшӧм здук, кор миян  катерным муртса эз шнёпкысь бок вылас тросӧн зэвтӧмысь да ён визулӧн пыкӧмысь. Ми ставӧн зэв ёна .  мудзим...
А кор медбӧрын перйим коньӧрӧс, пурйыс вӧлi дзикӧдз пракмунӧма, лоӧма вужинь-вежиня кӧтi кодьӧн. Оз ёна кокни ло кыскыны сiйӧс карӧдзыд...
Сэсся коркӧ-некоркӧ аскинас ми пондiм примитны пуртӧ.
– Вайӧй кырымалам документ, и мӧдӧдчӧй енкӧд,шуӧны миянлы.
А миян капитанным оз тэрмась.
– Со тiян катерныд прӧста сулалӧ, – шуис сiйӧ. ((0051)) – Мед колльӧдас миянӧс пристань горулӧдз, а то  вермам сибдыны тӧрытъяяс моз.
– Ладнӧ, колльӧдам, кырымав сӧмын кабаласӧ, – дольӧ ассьыс леспромхозса мастер, зэв ыджыд  да ён дядьӧ.
Ог, первой колльӧдӧй, лёкинсӧ прӧйдитам да  сэнi и кырымалам,оз кӧсйы сетчыны миян капитан.
Куим час чӧж мунiс тайӧ веныс! Куим час чӧж  кык сторона (ме эськӧ эг шу найӧс враждуйтысьясӧн) некыдз эз вермыны вӧны ӧти кывйӧ. А ӧти кывйӧ воӧмыс вӧлi тшаква кодь: леспромхозсаяслы колӧ вӧлi миянӧс кӧть нин неуна пыдди пуктыштны – сетны миянлы час джын кежлӧ катер, кодi  всё равнӧ прӧста сулалiс... Да мый сэн сёрнитнысӧ – тадзисӧ налы быть колӧ вӧлi вӧчны, пӧрадокыс сэтшӧм... Но багатыр-мастер, буракӧ, важӧн нин  велалӧма овны из кодь чорыд, унаӧнлы вирас пырӧм  правилӧ серти: “медтыкӧ лои кырымалӧма, а сэсся  кӧть мый лоӧ! Меным сыысь шогыс ичӧт...” Буракӧ, тувсов тӧвъясыс, кодъяс, колӧ чайтны, не первой  во нин дзужалӧны сiйӧс, дзикӧдз тӧлӧдӧмаӧсь-пӧльтӧмаӧсь сы пытшкысь мортсяма бурлунсӧ, мукӧд  вӧсна сьӧлӧм висьӧмсӧ.
Миян капитанкӧд вензьӧмысь ёна скӧрмӧм вӧсна сiйӧ кытчӧкӧ утьыштлiс аслас моторкаӧн. Ми нин ставӧн шулiм Люсялы, мися, сьӧлышт на вылӧ, кыдзкӧ-мыйкӧ, гашкӧ, сiдз ордйӧдам лёкинсӧ...  ((0052)) Но  Люся эз и кӧсйы кывзыны та йылысь, и ён дядьӧыд,  медбӧрын, дӧзмис, ӧвтыштiс кинас да вайӧдiс пур  дiнӧ ассьыныс катерсӧ.
– Но тэ и ёма-баба вӧлӧмыд! – зз нин лӧгпырысь, а ёнджыкасӧ шензьӧмпырысь шуалiс пӧкӧритӧм мастер. – Первойысь аддза татшӧмтӧ. Сюран жӧ  тэ кодлыкӧ! ..
– А кыдз тi чайтiд, – наяна нюмъялiс Люся. Тiянлы мед эськӧн сӧмын йӧткыштны... А миянлы  куимсё комын километр колӧ кыскыны пурсӧ. Ӧдвакӧ воӧдчан лючки-ладнӧ, места вывсянь кӧ жугласьӧмӧн вӧрзян.
Высокӧй договаривайтчысь сторонаяс пӧтласьӧм-чирйысьӧм дора карандаш помӧн кырымалiсны документсӧ сӧмын сэк, кор ми кытшовтiм пурйӧн ва  улӧ дзебсьӧм дi. Ме видзӧдi тайӧ кыв кутана процедура вылас, кырымалысьяслӧн зумыштчӧм стрӧг  чужӧмъяс вылӧ, и менам серамӧй петiс, и шогӧдлiс.
Кымынысь олӧмад овлӧ тадзисӧ! Нинӧм абусьыс йӧз горзӧны ӧта-мӧд выланыс, видчӧны-скӧралӧны да весиг лоӧны нэм кежлӧ врагъясӧн. А мый  эськӧ не юавны налы ассьыныс: “О енмӧй, да мый  нӧ тайӧ ме кутi вӧчны, дзикӧдз йӧйми али мый?  Мыйысь скӧраласӧ? Мыйысь дойдала мортсӧ?” Но татшӧм юалӧмъясыс ас кадӧ оз воны скӧрмӧм юръясӧ, да та вӧсна му вылысь некыдз оз вермы бырны  мисьтӧмыс да лёкыс, кӧть эськӧ йӧз тышкасьӧны  нин накӧд му пуксьӧмсяньыс.
((0053))
III
Миян флагшток вылын нӧйтчӧ-шпорӧдчӧ алӧй  вымпел, чуксалӧ миянӧс ва ньылыд, вӧръяс да  кӧджъяс сайӧ ылӧ кольӧм гортлань. Ми ставӧн вылiынӧсь. Штурвал сайын сулалӧ ачыс капитанным.  Чужӧмыс сылӧн югзьӧ, паськыда восьтӧм синъясас пӧртмасьӧ рытъя кыа.
– Зонъяс, кевмысьӧй асланыд енъяслыi – шудаа горзӧ сiйӧ. – Мед найӧ ӧтувтчасны да сетасны  миянлы бур туй.
Юыс, паськыд ваыс миян водзын ӧнi шлывгӧ  чой горув – тайӧ бура тӧдчӧ синмыдлы, – ёна чукльӧдлӧ, быттьӧ корсьӧ сэтшӧмин, кытi эськӧ позис  шливгыны-исковтны кокньыдджыка. Колӧ шуны,  мый юлӧн тадзсӧ чукльӧдлӧмыс ичӧт дырсянь жензьӧдлiс менӧ, кажитчылiс кутшӧмкӧ гӧгӧрвотӧм тайнаӧн. Вӧлi шензьӧмӧн думайта: мыйла эськӧ сылы не веськыда визувтны? Мый бурсӧ сiйӧ аддзӧ дурмытӧдзыс гӧгралӧмас? Абу ӧмӧй бурджык веськыда  ызгыны-лэччыны, дзодзӧгъяс тай нӧ пыр веськыда  лэбӧны? А сэсся и ачым жӧ вежӧртi, мыйла тадзисӧ лоӧ: мися, юыс нарошнӧ тадзсӧ гӧгрӧдлӧ, мед  бурджыка могмӧдны йӧзӧс. ((0054)) Сы вӧсна мый ыджыд,  паськыд да шыльыд кӧджъясын йӧз вермӧны лӧсьӧдны видзтӧ и мутӧ, сэнi жӧ быдмӧны рыжикъяс, дона гобъяс, сэтӧр и оз, сэнi жӧ пӧжсьӧны уткаяс...
Ӧнi ми кывтам ньӧжйӧ, кӧть эськӧ и ва ньылыд,  и катерным косялӧ-мургӧ мый вынсьыс. Ми сӧмын  муртса-муртса пановтам визувсӧ. Ӧнi гыясыс миян  бӧрся оз нин вӧтчыны: бузгысь-гартчысь ваыс, кодi петӧ винт улысь, люкасьӧ пурйӧ, и сiйӧ, ыджыд  утюг моз, лямӧдӧ-шыльӧдӧ гыяссӧ.
Ми лэччӧдам витсё кубометр кыдз – быдса  озырлун. Жугалӧ кӧ пурйыд – кыддзыд вӧяс, сы  вӧсна мый сiйӧ свинеч кодь сьӧкыд, он ӧткодяв пожӧмыдкӧд да козйыдкӧд. Кыдзтӧ лэччӧдiгӧн ёна  тӧждысьны лоӧ.
Войнас ми ставӧн сулалiм вахта вылын, сы вӧсна мый кузя зэрӧм бӧрын ю весьтӧ кызакодь ӧшйис  ру. Но кӧть и омӧля вӧлi тыдалӧ, войсӧ лэччим лючки-ладнӧ, не кӧ лыддьыны сiйӧс, кыдзи вӧлi тӧдмӧдӧма важ флотскӧй традицияясӧн Юнгаӧс. А тайӧ  лои со кыдзи.
Ме буретш вӧлi сулала штурвал сайын. Кубрикӧ, кӧнi матрос, буракӧ, лыддьысис, котӧрӧн моз  лэччис Матев да чорыда горӧдiс:
– Юнга, каналльӧ пи, тэ нӧ мый дiзьвидзан-пукалан?! ((0055)) Ме видзӧда да, тэысь некор оз ло бур моряк, кӧть и тельняшка новлан!
– Мый нӧ лои? – кыла, повзьӧмпырысь юалiс  мӧдыс. Дерт, сiйӧ лыддис Конан Дойльӧс, кодӧс таӧдз ме сетi сылы. Сэсся, тыдалӧ, бӧр воыштiс ас выяс да пӧсьджыка нин шуис тэрыба: – Моракнад,  гашкӧ, и меным ньӧти абу окота лоны... Вот эськӧ  сыщикӧн кӧ!
– Тю! – Матев виччысьтӧмысла ачыс шензьыштiс. – Ещӧ ӧти Шерлок Холмс аддзысис... Кӧсъян кӧ  тӧдны, тэ кодь сыщикыс картавыв тыр! .. Йӧзыс  пӧсьнысӧ кисьтӧны-уджалӧны, а сiйӧ водӧма да червидзӧ... Пель вужтӧ колӧ шонтыны таысь!
– Мый нӧ колӧ вӧчны?
– Лок петалам!
Найӧ петiсны вылiӧ.
– Аддзан, сьӧкыд муннысӧ, нинӧм оз тыдав! –  Юнгалы стрӧга шуис Матев. – Ме пӧсявтӧдз нин разӧдi мустӧм русӧ.
– Кыдзи разӧдiн? – эз гӧгӧрво Вася.
– Вот сыщик! Тайӧс на весиг оз тӧд! – шевгӧдлiс Матев дивитанаа кияссӧ. – А швабраыс нӧ мый  вылӧ? Чайтан, сӧмын палуба ниртны? Сiйӧ, брат,  унатор вылӧ туйӧ. Сы лыдын – и ру разӧдны.
Вася зэв эскытӧмпырысь видзӧдлiс Матев вылӧ. Сэсся ме вылӧ: оз-ӧ пӧ смешитчыны. Менам, дерт, пычкысис-петiс серамӧй, но кыдзкӧ-мыйкӧ кутчыси.
((0056))
Весиг довкнитi юрӧн: мися, сiдзи и эм, вай разӧд.
Вася сувтiс катер нырӧ, босьтiс кыкнан кинас  сьӧкыд швабрасӧ да мый вынсьыс пондiс ӧвтчыны  сiйӧн, нӧшавны русӧ.
– Во-во! – кыз гӧлӧснас Юнгаӧс ышӧдiс Матев. – Сразу лӧсьыдджыка пондiс тыдавны. Вай шуйгавывджык кульыштлыi Сiдз... Ӧнi веськыдвыв!  Сiдз. Зумыдджыка сувт, мед он усь ваас, моряк моз,  кокъястӧ таджгӧдӧмӧн.
Ставыс тайӧ вӧлi зэв тешкодь и ме, серамбана  мортыд, ӧдва-ӧдва кутчыси, мед эськӧ не ызгысьнысерӧктыны.
Буретш сэки петiс миян дiнӧ капитанным. Видзӧдлiс швабраӧн ӧвтчысь Вася вылӧ да шензяна  юалiс:
– Мый нӧ сiйӧ сэн вӧчӧ!
– Он ӧмӧй аддзы, мый вӧчӧ? Туй весалӧ, – шуис Матев, быттьӧ сiдзи и колӧ. Ме жӧ эг нин вермы  сёрнитнысӧ, сэтшӧма серамӧй петiс.
Капитан сотыштiс миянӧс скӧр видзӧдласнас.
– Кыдз абу яндзим тешитчыны морт вылас дубинаяслы! – шуис сiйӧ да мунiс Вася дiнӧ. Мӧдыс  зэв забеднӧа чӧвтлiс синъяссӧ ми вылӧ, коньӧра  нюмъёвтiс.
Нинӧм, татшӧм тешсьыд нинӧм на он ло, кӧть и  скӧралыштан. Бӧртинас аслад жӧ серамыд пондас  петны. Миян вылын эз жӧ этша тешитчывны. Кор ме армияын первойысь веськалi корабль вылӧ, меным сетiсны напилӧк да тшӧктiсны лэчтавны сiмӧм  якор, кодi вӧлi ме судта жӧ. Ме часысь дырджык  гуджги, кытчӧдз капитанлӧн отсасьысь эз казяв  да эз вӧтлы.
Ог тӧд, отсалiс ли эз ли сю кольта кодь ветьӧкӧн Васялӧн ӧвтчӧмыс, но асъядорыс ру разалiс. Енэжын, и ваас тшӧтш мыччысисны югыд кодзувъяс, а накӧд тшӧтш и рытйысь тӧлысьлӧн ыджыдкодь югыд чӧлӧс. И ставыс гӧгӧр – паськыд ваыс,  узьысь вӧрыс, миян мудзыштӧм чужӧмъясным –  пондiсны югзьыны тӧлысьлӧн кельыд югыдӧн. Со  кыськӧ виччысьтӧг пӧльыштiс тӧв ныр, чарснитiсборыштiс шыльыд ва эжсӧ да бӧр пышйис. Вӧр-ваыс сулалӧ лӧнь, тайӧ чӧв-лӧньсӧ гораа косялӧ сӧмын  миян суднолӧн горыс.
Берегъясыс танi овтӧмӧсь, вӧраӧсь, юыс визувджык, да торйӧн нин чукыльӧсь: мукӧдлатiыс, видзӧдан да, быттьӧ шӧри чегӧ. Татшӧминъясас миян  пурным прамӧя люкавлӧ берегдорса пожӧмъяссӧ,  ружтiг-краджгигтыр утюжитӧ вужляӧсь кыркӧтшьяссӧ, а мукӧд дырйиыс и зiльӧ вомӧнасьны. Татшӧм  здукъясас миян сьӧлӧмъяс тӧждысянаа ыркмунлӧны, топавлӧны... Но Люсялӧн ичӧтик киыс ас кадӧ  содтӧ газ, катерлӧн кӧрт сӧнъясыс зэлалӧны брынавтӧдз, ачыс сiйӧ заводитӧ гораджыка да скӧрысьджык мургыны, сьӧласьны сук тшынӧн, и пурлӧн асныра юрыс вочасӧн бергӧдчӧ миян ног. ((0058)) Морт да  сы киясӧн вӧчӧм машина вермӧны валысь йӧй  вынсӧ.
– Кутшӧм думъяс нин чужтӧ тэнад юрын быгыд тӧлысьлӧн югыдыс? – юасьӧ менсьым Люся.  Мыйлакӧ ми сыкӧд бара сӧмын кыкӧнӧсь рубкаын.  
– Сӧмын на мӧвпыштi: мися, нэм чӧжыс али  мый кутас тадзи плавайтны Люсяыс?
– Тэ нӧ дивитан таысь?
– Сьӧкыд ӧд... И... – ме сэсся джӧмдi аслам  выль мӧвп вылын.
– Мый – “и”?
– Нылыдлы быттьӧ абуджык кивыв... Зон чукӧрад быдторйыс вермас лоны...
– Плавайтны кута ли ог ли, а вӧр дiнсьыд,  сплав вывсьыд тэ моз ог кӧсйы пышйыны! – друг  пӧся шуис ныв.
– Ме нӧ пышъя али мый... – пондылi дӧзмыны  ме. Но сiйӧ эз лэдз меным висьтавны дӧзмӧмӧс, водзӧ пӧся нуӧдiс ассьыс мӧвпсӧ:
– Мен мукӧд дырйиыс окота лоны медся ыджыд  начальникӧн вӧрын. Сэки эськӧ ме дзикӧдз дугӧдi  юяс кузя моль кылӧдӧм. Мый тэ шпыннялан? Он  ӧмӧй аддзы, мыйта вӧрыс вӧйӧ кузь гожӧмбыднад!  Ӧд, буракӧ, Сыктыв пыдӧсыс не ӧти пӧв нин посйӧма керъяснас. Эжва тшӧтш и.
– Быттьӧ ме ог тӧд тайӧс... Та вӧсна жӧ и чериыс кутiс бырны юяссьыс. ((0059)) Став ловъя ловыс кулӧ  сiсьмысь колясъяс вӧснаыс. Сэсся запаньяснад потшасны да, ветланiныс чериыслы оз коль. Тадзи кӧ  кутас и водзӧ вӧчсьыны, пондам аддзывны сӧмын  мореысь кыйӧм-вайӧм паськыд синма чериясӧс.  
– А ме нӧ мый шуа? Оз ӧмӧй нӧ позь кыдзкӧ  мӧд ногӧн ставсӧ тайӧс вӧчны?! Ӧд миян жӧ ставыс  вӧчсьӧ план серти, водзвыв артыштӧм бӧрын... Оз  ӧмӧй позь водзвыв туйдӧдны кыдзкӧ сiдзи, мед зськӧ юртӧ кыпӧдiгӧн эз сибды бӧжыд?
– Лешакыс тӧдӧ! – Люсялӧн пӧсьлуныс вуджис  и меным. Сы вӧсна, мый та йылысь ме не ӧтчыд жӧ  нин думайтлi. Веськыда кӧ шуны, меным сьӧлӧм  доймытӧдз жӧ жальӧсь кутiсны лоны миян войвывса юясным. Нем думайттӧг тыртiм-косьтiм ми найӧс  вӧр уджалӧмнад!.. Кыдзисюрӧ уджалӧмнад! Гӧльмӧдiм помӧдз... Буракӧ, ёна и кутасны лӧгавны таысь  миян вылӧ водзӧ лоысь йӧзыс...
Ставыс тайӧ бара на вуджӧртiс менам юрын Люсяӧс кывзiгӧн. Но мый татчӧ шуан? Ме сӧмын кузя  ышловзи. Ныв, дерт, казялiс, мый аслас сёрниясӧн  вӧрзьӧдiс менӧ да водзӧ на пондiс солавны доймӧминсӧ:
– А тэ кӧсъян нӧдкывъяс чукӧртны! – шуис,  быттьӧ сотыштiс менӧ. – Кор гӧгӧр сы мында удж...  
– Кодлы мый... – нурбыльтi ме. – И быттьӧ ме  мыйкӧ верма вежны таын...
((0060))
– Тэ да ме да ещӧ кодкӧ! .. Ӧтвылысьтӧ унатор  позяс вӧчны!.. Шуам, босьтам сiйӧ жӧ запаньяссӧ.  Эз ӧмӧй пыдзыртчыв тэнад сьӧлӧмыд на вылӧ видзӧдiгӧн? Ӧд сэнi коньӧр нывбабаяс кузь лунтырьясӧн вынсьыныс вывтi йӧткасьӧны багыръясӧн! Буретш сiйӧ жӧ багыръяснас, кодъясӧн миян пӧльяс  на чепсасьлiсны. Гожӧмнад ещӧ сiдз-тадз на. А арнас, кор керъясыс да бонаясыс лоӧны налим кодь  нильӧгӧсь, либӧ йизьӧны? Лӧсялӧ ӧмӧй татшӧм уджыс мияи кадлы? Лёк ӧмӧй лоӧ, кутам кӧ ёнджыка  думайтны кылӧдчан уджъяссӧ мӧд ногӧнджык котыртӧм йылысь? Унджык да быд пӧлӧс механизмъяс сэнi уджӧдӧм йылысь? Ӧд ӧнi лёка этша на сэнi машинаыд...
“Тайӧ ёмаыд, буракӧ, конструкторскӧй бюро  йылысь мӧвпалӧ, – друг мӧвпыштi ме, – сӧмыи,  дерт, яндысьӧ висьтавны та йылысь”. – Тайӧ думсьыс ныв быттьӧ водзӧ на лыбыштiс менам син водзын... А сыкӧд эськӧ, дерт, интереснӧ вӧлi ӧтлаын  велӧдчыны, рытъяснас ӧтлаын ветлӧдлыны лесотехническӧйӧ... Збыльысь думыштны кутшӧмкӧ машина. Вензьыны, дорйыны ӧта-мӧднымӧс... Но ме век  жӧ шуи эг сы дор:
– Люся, ме эг ӧти лунӧн бӧрйы ассьым олан  туйӧс. Ӧтчыд ме вошлi нин, ылӧкодь нин пыравлi  меным лӧсявтӧм ордымӧд... Ӧнi ме верстьӧ морт нин и кӧсъя вӧчны олӧмас сiйӧс, мыйысь менам сьӧлӧмӧй медъёна бурмывлӧ.
Ныв небзьыштӧм синъясӧн пӧшти мелiа видзӧдлiс ме вылӧ да виччысьтӧг зэв регыдӧн ӧти кывъясис мекӧд:
Сiйӧтӧ – сiдзи и эм, веськыда кӧ шуны...

А ывлаас лӧз югыд нин тӧдчӧ, енэжын вочасӧн  пондiсны чусмыны да кусавны кодзувъяс. Сiдзкӧ,  регыд асыв. Сэзьдӧм бӧрад ёна ыркалiс. Берег дорьясын кольӧм вося быгалӧм туруныс дзормис, а пурлань нюжӧдчӧм тросын, ваӧ инмаланiнын, пондiсны  сярвидзны уна лыда йи нёньяс. Кыськӧ садьмис да  кутiс пӧльтны вой тӧв, паськыд ва веркӧсыс гыасис.
Ми Чудовкӧд водiм шойччыштны, мед сэсся сёрӧнджык вежны мукӧдсӧ. Но дыр узьны эз сюр,  капитанлӧн лэчыда горӧдӧмыс садьмӧдiс менӧ:
– Свистать всех наверх!
Синъясӧс мырдысьӧн восьтiгмоз ырснитi-котӧртi вылiӧ. Вӧлi нин мича югыд, синтӧ ёрис шондi.
– Дугдiс уджавны ва качайтан насос! – горзiс  Люся. – Ва эз кут воны системаӧ!
Менам ыркмунiс сьӧлӧмӧй, но пырысь-пыр жӧ  уськӧдчи ва заправитан пробкалань, кодi петӧ ортсыӧ вылiын. Сiйӧ вӧлi биа пӧсь. Киясӧс сотiгтыр ӧдва-ӧдва рази, горӧдi:
((0062))
– Мыччалӧй ведраясӧн васӧ!!!
Мыйӧн кисьтi первой ва ведрасӧ двигатель пытшкӧ, сэнi лёкысь ватшнитiс-чушнитiс, и ме пырысь-пыр вӧйи ру кымӧр пытшкӧ.
– Люся, колӧ ӧнi жӧ сувтӧдны катерсо! – горза  мый вынысь, а ачым дугдывтӧг кисьтала ва, кодӧс  меным гумлалӧны мукӧдыс.
– Кута сувтӧдны!
Кытчӧдз позьӧ бергӧдӧма руль. Видзӧда, Люся, зэлалӧм чужӧма да югьялысь синъяса, дзикӧдз водӧма сы вылӧ. Береглань видзӧдлӧм бӧрын гӧгӧрвои,  мый сiйӧ кӧсйӧ сибӧдчыны эсiйӧ кыз пуяс дiнас –  сэнi сулалӧны пожӧма-козъяс. Молодеч, Люся! Правильнӧ вӧчан... Сьӧд тшынӧн сьӧласигтыр мый вынсьыс мургӧ двигатель, катер ружтӧ-бергӧдчӧ, кыскӧ  дзуртысь, аснырасьысь пурсӧ веськыдвыв. Ме ведра  бӧрся ведра кисьтала системаӧ ва. Но тайӧ этша...  Васӧ ми сетам пӧсялӧм двигательлы дас пӧв, гашкӧ, кызь пӧв этшаджык насос серти, кӧть эськӧ сiйӧ  видзӧднысӧ сэтшӧм ичӧт.
– Лӧсьӧдчыны десант чеччӧдiгкежлӧ! – горзӧ  капитан, и ме удита шензьыштны, мый сiйӧ тӧдӧ  морскӧй терминъяс.
Регыд пурйыс ӧтуртчас, ён визулыс швачкас сы  вылӧ пасьталаыс, вынӧнджык кутас нӧбӧдны сiйӧс. Удитам-ӧ ми воны берег дорӧдзыс? Вермас-ӧ миян ичӧтик, ранитчӧм судноным кутны та ыджда  сьӧктасӧ? Оз вермы...
Тэрыба шыбитiм ваӧ ичӧтик пыж. Матев дасьтiс  чер. Ог кӧ удитӧй домасьнысӧ пуяс дiнас, ковмас керыштны пур кыскан троссӧ, а то нӧбӧдас миянӧс.
– Матрос – пыжӧ! – горзӧ капитан.
Чудов дырджык лӧсьӧдчис чеччыштнысӧ, пыжыс удитiс калькалыштны катер дорысь, и пыжӧ  пыдди велавтӧм мортыд бузгысис ваӧ, повзьӧмпырысь шашаритчис пыж бӧжӧ.
– Ок, седун! – кыла, ымӧстiс Люся. Сэсся горӧдiс: – Матев, отсав матрослы! Аршын, пыжӧ! – ме  первойысь кылi, мед эськӧ Люся эз шу Коляӧс  нимнас.
Аршынлы мӧдысь тшӧктӧм эз ков. Сiйӧ кузь тушанас тэрыба судзӧдчис дзибрӧс пыжӧдз, топӧдiс  сiйӧс борт дорӧ, мед эськӧ улӧдз копыртчӧм Матев  вермис судзӧдчыны пыж бӧжӧ шашаритчӧм Юнгаӧдз. Кор Гертруд тшапнитiс Юнгаӧс кӧяӧдыс, Аршын кватитiс сылы нюжӧдӧм трос пом да тэрыба  пондiс сынны коскӧдзныс ваын сулалысь пуяслань.  Но тросыс торкалiс сылы сыннысӧ.
– Ӧдйӧджык, Коленька-а! – кевмысяна мелiлунӧн тшӧктӧ Люся.
Сэки Аршын сюйис трос помсӧ вомас, кыснан  кӧвйӧс моз. А тросыс вӧлi выль на, бур чунь кызта  и сука мавтӧма мазьӧн.
((0064))
А ме кисьтала и кисьтала мотор пытшкӧ ва. Матевлӧн да Юнгалӧн бузӧдчигкостi ковмис ӧтнамлы  ур моз чеччавны-бергавны, и пырысь-пыр жӧ казялi, кыдзи пыр ёнджыка кутiс донавны медбӧръя  вынсьыс уджалысь двигательлӧн сэтшӧм омӧля кӧдзӧдан пытшкӧсыс. А друг пасьмунас сэнi ёна доналӧмысла?
– Пожӧмас домав! – виччысьтӧг равӧстiс бокын Матев.
– Мыйла?! – шӧйӧвошанаа пыр жӧ воча горӧдiс Аршын.
– Сылӧн вужъясыс пыдынджыкӧсь. Кутасджык!
Рӧкыд вылӧ, пожӧмыс сулалiс пашкыр увъяса  коз саяс. “Ӧдйӧнджык, Аршын!” – ас кежысь тэрмӧдла и ме, сы вӧсна мый кыла, кыдзи дизельлӧн  сьӧкыд лов шыыс лоӧ пыр жарджыкӧн и жарджыкӧн.
Со Аршын сувтовкерис, дзибрӧс пыжыс шатовмунiс да чепӧсйыштiс бӧрвыв, быттьӧкӧ повзис мыйыськӧ. Сэки Аршын, ӧти киас трос, мӧд киас пыж  чеп, чеччыштiс коскӧдзыс ваӧ – дерт, сэнi гожӧмнад берег овлӧ – да сир моз тювгысис коз увъяс  костӧд.
– Кӧрталi!.. – кылiс сэсся здук мысти сылӧн победнӧя горӧдӧмыс.
Сiйӧ жӧ здукӧ винёв стальнӧй трос зэлалiс струна моз. ((0065)) Катерным миян пондiс дзуртны, кыдзкӧ  коньӧр моз дрӧгнитавны – ӧд ми, гӧрӧд моз, лоим  пожӧма-пура костын. Тран! .. Пожӧмлӧн джуджыд  шапкаыс лёкысь пыркнитчис... “Оз-ӧ пӧр?” Сэн  мыйкӧ лэчыда дзуртыштiс... Но нинӧм тайӧ... Ӧнi  нинӧм нин оз ло, медводдза дернитӧмсьыс кӧ эз лясмун пожӧмыс.
И збыль, тайӧ дернитӧм бӧрас пурным быттьӧ  воштiс лёк вынсӧ, ӧти здукӧн раммис да кывзысьӧмпырысь мӧдӧдчис визув вылысь лӧньтасо. И пырысь-пыр жӧ Люся кусӧдiс двигательнымӧс.
И шондiа асывлӧн другӧн пуксьӧм чӧвлуныс виччысьтӧмысла быттьӧ пельтӧммӧдiс миянӧс; и мед  торкны тайӧ велавтӧм чӧвлунсӧ, а медсясӧ сыысь,  мый вермим домасьны да, менам чеччалiс-радлiс  сьӧлӧмӧй, ме горӧдi:
– Полундра-а!..
И гора вӧр-ваыс пырысь-пыр жӧ кыпыда шыасис воча, и менам гӧлӧс шыӧй дыр лайкъялiс-мунiс вочасӧн лӧнигтыр, кытчӧдз медбӧрын эз вош кӧнкӧ  парма пыдӧсын.
Менам вӧлi дзикӧдз кӧтассьӧма – ёнджыкасӧ  двигатель пытшсянь ыпйысь пӧсь ру вӧсна да ёна  пӧсялӧмӧйла; ки и кок мудзӧмысла легзис-тiралiс...
Пинь катшкӧдтӧдзыс тiрзис и миян Юнганым.  Сӧмын, дерт, сылӧн тiрзьӧмыс вӧлi эз мудзӧм-пӧсялӧм вӧсна, а кӧдзыд ваӧ бузгысьлӧм вӧсна. Мортыд ӧнi сулалiс ваысь петӧм кузь гӧна кычан кодь  да, зяткакылысь пиньяссӧ весьшӧрӧ ӧлӧдны зiлиг,  мырдысьӧн нюмъялiс.
Но геройяснас, дерт, эг ми сыкӧд вӧлӧй. Ставӧн  ми радейтана да ыдждӧдлана синъясӧн видзӧдiм  пыжӧн бӧр воысь Аршын вылӧ. А сiйӧ – брӧд жӧ  кӧтасьӧма – вӧлi кыпыд чужӧма, но яндысьыштiс  миян аттьӧалана видзӧдласъясысь да носӧвикӧн  чышкалiс мазьӧссьӧм вомсӧ.
– Се пасибӧ тэныд, Коля! – Аршын вылӧ тыр  синмӧн видзӧдiг пӧсь мелiлунӧн шуис Люся. – Мездiн ставнымӧс. Эн кӧ удит домасьнысӧ, код тӧдас,  мый эськӧ вермис лоны.
– Мыйкӧ тай... Нинӧм... – яндысигтыр шуалiс  мӧдыс. Но сылӧн руд синъясыс вӧлiны помтӧм шудаӧсь. И ме ас ногӧн лыдди сылысь тайӧ шудсӧ: “Тэ  ради – дерт, Люся ради – ме эськӧ и пыжтӧг на  верми варччӧдны тростӧ”. И сы вӧсна, мый ме буретш тадзи лыдди Аршынлӧн синъяссьыс, менам  мыйкӧ вӧрзьыштiс морӧсын.
– Коля, Вася, вай ӧдйӧджык вежсьӧй-пасьтасьӧй, а сэсся ме тiянлы ичӧтикаӧн кисьтышта коньяк, – друг шуис Люся, мыйӧн, дерт, ёна чуймӧдiс  ставнымӧс.
– Коньяк?! – синъяссӧ паськӧдiс Матев. – А мыйла сӧмын налы?
((0067))
– Тэ эн уяв ваас да...
– Колӧкӧ либӧ ме тшӧтш чеччыштла.
– Нарошнӧ чеччыштлӧмыд оз лыддьысь.
– Юра, тэ кылан? – эз вермы ӧвсьыны Матев. – Зырымбедьяслы – коньяк, а миянлы тэкӧд – пига.
– Налы жӧ сетӧма сiйӧс кыдз лекарство, кывкӧрталiс капитан да воча нюммунiс кос паськӧмӧн петысь нижньӧй чинъяслы.
– Либӧ налы, кыкнанныслы, ковмас кольны  меным джын пайнысӧ, – Гертруд, буракӧ, некыдз эз  вермы миритчыны сыкӧд, мый орччӧн эм вина, ӧтияс пондасны юны сiйӧс, а сiйӧ – оз. – Мый понда  шуан? Ӧти-кӧ, ме кыски Юнгаӧс ваысь: метӧг сiйӧ,  гашкӧ, и налимъяслы сам вылӧ мунiс. Мӧд-кӧ, ме  жӧ висьталi Аршынлы, мый колӧ домасьны пожӧмас. Эг кӧ велӧд, матынджык сулалысь козъяс эськӧ шаркнитiс. А сiйӧ эськӧ – шу-у-ть, пӧрис.
– Сӧр вай! – нюммунiс Люся.
– Хо! Оз верит! Юав кӧть Юралысь... Козйыдлӧн став вужйыс вылiын!
– Сiдз эськӧ и эм да... – шуи ме.
Но кыдз кӧть эз лэпты Матев ассьыс тӧдчанлунсӧ лоӧм событиеын, кӧть кутшӧм скӧр синъяс эз  вӧчав сiйӧ Люсякӧд кубрикӧ лэччысь нижньӧй  чинъяслы, коньяк сылы да меным эз ло.
((0068))
А сэк костi шондiыс вылӧ нин кыпӧдчис, тыртiс  шоныд югӧръяснас и енэж моз лӧзӧдӧм паськыд васӧ, и ваӧн пожъялана сӧстӧм тувсов вӧрсӧ. Кӧть эськӧ и пӧльтiс вой тӧв, но вӧр саяд сiйӧ эз сидз, да  лои шоныд: чуктiсны-гылалiсны трос вылысь югыд  йи нёньяс, пакталiс-сылiс важ турун вылысь войся  эзысьыс. Сынӧдыс вӧлi ыркыд, сӧстӧм и югыдсьыс-югыд.
Шуны кӧ веськыда, ми вӧлiм пӧшти дӧвӧльӧсь.  Ми мӧвпалiм Чеховлӧн герой моз жӧ: мися, вермис  эськӧ лоны и лёкджыка на... Ӧнi жӧ пурным миян  вӧлi дзонь. Ме такӧдi ачымӧс и сiйӧн, мися, гашкӧ,  нинӧм эз удит лоны и двигателькӧд – ӧд век жӧ не  ӧти дас ведра ва кисьтiм сы пытшкӧ, и насостӧгыс  эз нин сэтшӧм дыр уджав сiйӧ... А крыльчаткатӧ  кыдзкӧ-мыйкӧ позяс на и вежны: кутшӧмкӧ катер  кутас мунны, да сы сьӧрысь корны мастерскӧйясысь.
Разим жугалӧм насоснымӧс. Вӧлӧмкӧ, сэнi шылявтӧдз изсьӧмаӧсь валик вывсьыс тшупӧдъясыс –  шлицъясыс, да та понда сы вылын шестерняыс  шуркъялӧ-бергалӧ некытчӧ кутчысьлытӧг, быттьӧ  шыльыд карандаш вылын чунькытш.
Н-да! Катер вылад дзоньтавны сiйӧс он вермы!  Ковмас кыдзкӧ-мыйкӧ юӧртны, мед мӧдӧдӧны выль  насос... Тешкодьтор век жӧ артмӧ: гӧгӧр миянӧс  кытшалӧ ва, сiйӧ пасьталаыс ойдӧдӧма вӧрсӧ, а вот миян моторным оз вермы уджавны ва абутӧм вӧсна.
((0069))
Весиг рацияыд абу. Эсы ылнаӧ мунам, и оз вермыны лӧсьӧдны судно вылӧ рация. А кутшӧм лӧсьыд эськӧ вӧлi: юӧртiн лоӧмтор йывсьыс, дзужкнитiс-локтiс эськӧ полуглиссер выль насосӧн... Кысь  нин эськӧ рацияыс да, кор прӧстӧй радиоприёмникыс и сiйӧ абу. Олан гуын моз, нинӧм он тӧд, мый  вӧчсьӧ паськыд мирас. Кымынысь нин казьтылiм та  йылысь начальстволы, но оз тай мӧрччы. Буракӧ,  ми воктӧ эз на велавны лыддьыны бур йӧзӧн: вӧр  пӧ тай кылӧдӧны-а, уна деньга кульӧны и мый ещӧ  налы колӧ... Некор налы интересуйтчыны мирын  мунысь событиеяснас, гырысь думъяс путкылявны  некор и... Буракӧ, чайтӧны, мый тайӧс вермӧны  вӧчны сӧмын найӧ, начальникъяс, контораын гач  ниртысьяс...
Менсьым татшӧм жугыль думъясӧс торкис Матев:
– Миян пӧль норасьлывлiс,шуис сiйӧ вына  киясас насос бергӧдлiгмоз: – баба кӧ пӧ паныдасяс,  бӧр кос, эн мун вӧравнытӧ. А миянкӧд бабаыд лун  и вой ветлӧдлӧ. Кысь нӧ удайтчас?
– А ме чайта, тiянӧс, механикыдкӧд, судӧ колӧ  сетны, – ме вылӧ лӧг синъясӧн видзӧдлiгтыр воча  шуис Люся.Тӧвбыд ремонтируйтiнныд, а насос  со жугалiс первой рейсас. Уджалӧм пыдди, кӧнкӧ,  вина помала юинныд... Ӧнi сэсся, абу яндзимныд да,  бабаяс вылӧ ыстысянныд!
((0070))
Люся, буракӧ, эз ёнасӧ сорась тадзсӧ шуӧмнас.  Меным тӧд вылӧ уси, мый насоссӧ кӧсйис разьлыны  ачыс Гертруд. Сзсся вӧлi шуӧ: ставыс пӧ бур, вӧчи  пӧ, а, буракӧ, абу и разьлӧма. Буретш ёна юӧ вӧлi  сэки... Мед кӧть нин чӧв олiс! ..
Ковмас лэччывны пыжӧн Пӧдзӧдз, – шуи  ме. – Танi абу ылын: верст нёль кымын, буракӧ,  лоӧ сэтчӧдз...
– Да-а... – нюжӧдiс Люся мыйкӧ ас кежас чорыда мӧвпалiг.
– Звӧнитлам карӧ, мед мастерскӧйысь мӧдӧдасны выль крыльчатка.
– Дерт, позьӧ и тадзи. Но дыр-ӧ ковмас виччысьны? Сутки? Дырджык? Кывзы, Юра, а мый  лоӧ, шестернясӧ кӧ сваритам валик дiнас? Мед  пукалӧ вӧрзьывтӧг.
– А мый, тайӧ абу лёк мӧвп! – ошкана шыасис Матев капитан вылӧ шензьыштысь синъясӧн видзӧдiгтыр.
– Ог тӧд... – ме падъялi. – Мен кажитчӧ, мый  тадзнад пырысь-пыр бӧр чуктас.
– Гашкӧ, кыскас карӧдзыд? – дорйис ассьыс мӧвпсӧ Люся. – Видлам! 
– А чуктӧ кӧ? Вермам-ӧ ми сэки, мӧдысь татшӧм бурасӧ сувтны?
– А видлам, Юра! – чорыда сувтiс капитан дор и Аршын.
((0071))
– Видлам либӧ! – ӧзйи сэсся тшӧтш и ме. – Повны кӧ и не овны!
– Сiдзкӧ, Юра, ми тэкӧд лэччылам посёлокӧдзыс, – шуис Люся. – Ме чайта, кыкӧннад вермам  вӧчны...
– Вермам, дерт... – ме пырысь-пыр жӧ кылi,  кыдзи нывлӧн татшӧм шуӧмсьыс менам сьӧлӧмӧй  шоналiс виччысьтӧм радлунӧн. Сэки жӧ видзӧдлi  Аршын вылӧ да казялi, кыдзи сылӧн чужӧм вылын  чепӧсйылiс да бӧр разалiс вирыс. Дерт, сылы не меысь омӧльджыка окота вӧлi лэччыны Люсякӧд...  Меным весиг жаль лои зонмыс, да кӧсйи нин шуны:  “Ме ог”, но мыйлакӧ артмис: “Лэччыламi” Дерт,  менӧ таысь некод оз кут дивитны: ӧд ме механик,  ме медъёна кыв кута двигатель вӧсна.
– Вай ме тшӧтш лэччыла, – друг кевмысянаа  шуис Матев. – Меным быть колӧ звӧнитлыны карӧ.  Юра ӧд тӧдӧ, кутшӧмӧн коли гӧтырӧй. Кыз сiйӧ,  вот-вот пиасяс.
– Кхм... – Люся яндысигтыр лэдзис синъяссӧ.– Дерт жӧ... Лэччам, лэччам! Ме ӧд эг тӧд...
– Энӧ вунӧдӧй магазинӧ пыравны! – велӧдiс  миянӧс матрос Вася. – Нуръясьыштны мыйкӧ чӧскыдджыкӧс вайыштӧй. А то кансер шыдсьыд менӧ  вуктӧдлӧ нин.
– Васялы насосыд эм кӧть абу. Медтыкӧ сёйны
вӧлi-а,
((0072))
– Эн шензьы. Сылӧн жӧ идзас голя, но мӧс рушку, – шуис нимкодьмӧм Гертруд.
Ми серӧктiм, медгораа Люся.
– Юра, мый нӧ он котӧрт блокнотыдла! – серамсорыс бытшкыштiс менӧ Люся. – Со кутшӧм  лӧсьыд кывъяс шуӧма да.
Аршын нинӧм эз шу. Нинӧм эз кор ни миян  сьӧрысь.

IV

Сэсся ми куимӧн сӧлiм пыжӧ – унджыктӧ сiйӧ  эськӧ эз нин и лэпты – да визув вылад регыдӧн и  воӧдчим посёлокӧдз. Люся да ме мӧдӧдчим корсьны  мастерскӧйяс, а Матев – пошта.
– Юра, сiйӧ оз ылӧдчы гӧтыр кузяыс? – юалiс  Люся, кор Матевлӧн паськыд мышкыс саялi керкаяс сайӧ.
– Гӧтырыс збыльысь сэтшӧм и эм, – шуи ме.
– Кыдзи нӧ кӧть найӧ олӧны гортас?
– Олӧны тай-а... Лӧсьыда да бура, кыдз кань  да пон. Татшӧм ыръян ошкыдкӧд, буракӧ, абу на  ёна и кокни овнытӧ. Юигьясад ещӧ... Гӧтырыс сiдзсӧ бур морт, ар вит-ӧ-квайтӧн ыджыдджык сӧмын  Гертрудсьыс.
– Но?! Ыджыдджык?..
((0073))
– Да. Матевыс шуӧ, мый оз весиг помнит, кыдзи гижсъӧма сыкӧд ЗАГСын.
– Ок-ок-ок! Мый сӧмын оз вӧчсьы свет вылас!  Кутшӧм нӧ та бӧрын олӧм вермас лоны?!. А тэ Матевсӧ важӧн нин тӧдан?
– Коймӧд гожӧм ӧтлаын мӧдӧдчим. Сэсся кутшӧмакӧ и водзтi тӧдлi. Орчча сиктъясысь ми –  сiйӧ райцентрысь, а ме неуна бокысьджык. Батьыс  сылӧн миянладорын зэв тӧдса морт вӧвлi – война  чӧж райисполкомын да райкомын юралiс, война  бӧрас на и. Во-мӧд сайын, партиялӧн Кызьӧд съезд  бӧрын виччысьтӧг кувсис. Шуӧны вӧлi, ёна пӧ переживайтӧма. Инфаркт лоӧма.
– Но?! – чуймис ныв. – Кувтӧдз лои!
– Гашкӧ и важӧн нин висис да сы вӧсна. Код тӧдас... Йӧзыс тай сiдз вӧлi сёрнитӧны-а. Кӧнкӧ,  съезд бӧрад мортыд ёна жӧ люп-ляпмунлiс. Ӧд ставторсӧ, мыйӧ сiйӧ уна вояс чӧж власть дорын вешйывтӧг сулалiгӧн велалiс, колӧ вӧлi вежны, выль  ног заводитны овны да уджавны. Сэсся, сёрнитӧны  вӧлi, мый кодсюрӧӧс пӧ нинӧм абусьыс пуксьӧдавлӧма. Та вӧсна, кӧнкӧ, не этша мучитчис и.
– Дивӧ тай тэ висьталiн! Эг чайтлы, мый сылӧн  батьыс татшӧм ыджыд морт вӧлӧма...
– У-у, кутшӧм ещӧ ыджыд! Ме бура помнита.  Стрӧг морт вӧлi. Ми, мамӧ да кык чой менам, сэки  одiм на сиктын. Сопроновичыс корсюрӧ кежавлiс жӧ миян сиктӧ. ((0074)) Ыджыд, тшӧг, кыдзи и сэкся став юралысьыс, сьӧдов-лӧз формаа, ыджыд кынӧмсӧ зэлӧдӧма югъялысь комсоставскӧй тасмаӧн. Помнита, сылӧн вӧлiны радейтана кывъяс:
“Он кӧ вӧч – голова с плеч!” – кыз гӧлӧснас  шуас вӧлi тадзтӧ да быдӧн тiралӧ сыысь. Видлы не  вӧчны.
Гертрудыс лӧсьыда быдмис, война чӧжыс нужа  эз тӧдлы. Миян батьяс ӧд воюйтiсны, да ковмылiс гач вӧньяснымӧс зэлӧдавлыны-а. А кыкнан  чойӧй мунiсны мӧдар югыдӧдзыс... Гертрудыд миян  моз тшыгьялӧмтӧ эз тӧдлы. Тӧдса зон меным висьтавлiс, кыдзи ӧтчыд найӧ Матевкӧд мӧдӧдчасны  вотчыны. Сикт помӧдзыс воасны. Гертрудыс и шуӧ:  кутам пӧ тай вӧрӧдз кыссьыны! Косъяснымӧс чегны да номъясӧс вердны! Со пӧ ме босьтi сьӧрысь  майтӧг кусӧк, та вылӧ наберушка чӧдтӧ быд баба  сетас. Лэччам пӧ бурджык купайтчыны. Лунтыр купайтчасны, а рытнас чӧдйӧн воасны.
– Яндысьтӧм синъяс! – скӧралӧ Люся.
– А коньӧр бабаяслы быть сет, кор керка тыр челядь, а дӧрӧм-гачсӧ налысь нинӧмӧн пеславны,  майтӧг чир абу.
– Кӧнкӧ, эз ӧтчыд тадзисӧ вӧчлыв?
– Дерт, ышмынысӧ колӧ-а, сэсся и мӧдӧдчас.
Первой дарӧвӧй майтӧг вылӧ чӧд ведра босьтiс, а сэсся, гашкӧ, и нянь шӧрӧм вылӧ – вина доз. Ӧтчыд да мӧдысь – вочасӧн и вельмис. ((0075)) Мортыд тай сэтшӧм: мый кокньыда шедӧ, сы вылӧ и сетчӧ. Велӧдчыны дыш лои, семилеткасӧ кызмырдӧн помалӧма... Сэсся мӧдӧдасны сiйӧс лестехникумӧ. Но сэтысь первой воас жӧ тӧдмышкаласны юӧмысь да  тышкасьӧмысь. Сэки вӧлись батьыс кватитчас, пондас гортсьыс вӧтлыны. Янӧдан пӧ тэ менӧ. Сiйӧ каднад тай не этшаысь овлiс тадзсӧ: пондасны кӧ мортӧс мыждыны, сэсся и ставыс ӧтдортчӧны сы дiнысь,  некод оз кӧсйы тӧдны, весиг рӧднӧйясыс. Мед эськӧ не лякӧссьыны аслыныс... Гертрудсӧ батьыс вӧтлас ремесленнӧйӧ.
– Торксьӧмасӧ? Ас дiнас уставитӧм пыдди?
– Да-а... Буракӧ, татшӧм йӧзыслы пиянсӧ быдтыны-велӧдны сьӧкыдджык паськыд массаясӧс дорысь. Массаясыдлы ӧд сетiн чорыд приказ и мед  видласны не пӧртны олӧмӧ. А аслад пиыдкӧд лоӧ  лун и вой ноксьыны, куш горзӧмнад сiйӧс мортнад  он на вӧч... Ыджыд терпенньӧ сыкӧд колӧ.
– А чой-вокыс нӧ Гертрудыслӧн абу?
– Эм ичӧтджык вок. Сiйӧ бура велӧдчис, инженералӧ ӧнi.
– Кык вок, а – разнӧйӧсь!
– Нинӧм танi шензьӧданаыс абу. Мукӧд дырйиыс ӧтнад, ачыд и то разнӧй овлан. Сэтшӧм разнӧй, мый асьтӧ ачыд он тӧд.
– Тэ лӧсьыда тайӧс шуин! – Люся гораа серӧктiс. ((0076)) А век жӧ мен кажитчӧ, мый и Гертрудыс  абу йӧй морт? Сяма и тӧлка, буракӧ. Катеръястӧ,  кӧнкӧ, сiйӧ гуг и бан тӧдӧ?
– Тӧдӧ... Любӧй двигатель и. Енмыс сiйӧс абу  ӧбӧдитлӧма вынӧн ни вежӧрӧн. Сӧмын тай тайӧ бурторъясыс веськӧдӧмаӧсь не сэтчӧ, кытчӧ эськӧ колiс.  И тайӧ кык пӧв лёкджык.
– Мыйла нӧ кык пӧв?
– Сiдзи и эм. Ӧд тӧдчанаджык мортыд век нин ёнджыка влияйтӧ сiйӧс кытшалысь йӧз вылӧ. Кӧть  кодi бы сiйӧ эз вӧв – ыджыд вежӧра учёнӧй либӧ  бурлун тӧдтӧм бандит... Матев со миян велалӧма  ыджыдавны йӧз вылын да юны. И, дерт, тайӧс вӧчигӧн сiйӧ, ён мортыд, не этша лёксӧ нин вайис том  йӧзлы. Воддза ветлiгъясӧ сiйӧ омӧля и палявлiс.  Команда полiс сыысь. Ӧткымынӧн, мед эськӧ лоны  капитанкӧд “ас мортӧн”, ньӧбавлiсны сылы винасӧ,  сы пыдди сулалiсны вахта вылын.
– А тэ, Юра?
– А мый ме? Ме ас кежысьджык олi. Метӧг сылӧн тырмӧны вӧлi нювсьысьясыд, – шуи тадзи и  сьӧлӧмӧн пыр жӧ кылi, мый ставыс тайӧ этша, зэв  этша Люсялы. Та вӧсна ӧдйӧджык содтi: – Менӧ сiйӧ эз вӧрӧд... Ме ӧд, вӧрзьӧдан кӧ, верма на и  ёкыштчыны.
– Но кыдз тэ вермин терпитны татшӧмсӧ, Юра,  кор тэкӧд орччӧн вӧчсис татшӧмтор? – Люся весиг сувтовкерлiс, сылӧн гӧлӧсысь, а торйӧн нин ме вылӧ  видзӧдысь синъясысь ме казялi ыджыд сьӧлӧм  дой... “Кыдз тэ вермин терпитны?!”
Тайӧ вӧлi сьӧкыдсьыс-сьӧкыд юалӧм. Ме ае кежысь важӧн нин виччыси Люсясянь татшӧм юалӧмсӧ да водзвыв полыштi. Збыль ӧд: кыдзи нӧ ме, вӧвлӧм балтиец, морт, кодi лысьтӧ лыддьыны асьсӧ образованнӧйӧн, кыдзи нӧ верми кык гожӧм чӧж терпитны Матевлысь юӧмсӧ да йӧз вылын ыджыдалӧмсӧ? Ме ёна майшасигтыр корся та вылӧ воча кыв и  некыдз ог вермы аддзыны. И кымын унджык ме думайтi, сымын яндзимджык меным кутiс лоны.
– Ӧттор-мӧдтор ме, дерт, вӧчи жӧ, – шуи ме  медбӧрын, – дорйылi жӧ войтырсӧ... Но ёнджыкасӧ  ас кежысьджык вӧлi... Велӧдчӧмнад да мый да...
– О, енмӧй, мыйта миян пытшкын олӧ пеж  веськодьлуныс! – мыйтакӧ личмуныштӧм гӧлӧсӧн  нин шуис Люся.Миян син водзын сьӧлалӧны мортлы чужӧмас, талялӧны сiйӧс кок улын, а ми чӧв  олам. Быттьӧ нинӧм огӧ аддзӧй. Кысь-мый тадзисӧ  лоис? Мыйла лоис?
– Кӧсъян тӧдны, мый ме думайта та кузя? – шуи ме, а аслам тӧдлытӧг видзӧдлыссис ӧтарӧ-мӧдарӧ: оз-ӧ кодкӧ кывзысь?..
Люся, дерт, гӧгӧрвоис менсьым татшӧм видзчысьӧмӧс, курыда серӧктiс да шуис:
Мый нӧ эськӧн тэ думайтан?
((0078))
– Ме чайта, Личность культ дырйиыд став мукӧд лёкторъяссьыс ӧтар ми вӧчим медыджыд лёкторсӧ: ми унаӧнӧс велӧдiм повны. Кор морт кутiс  аддзыны, кыдзи сылысь ёртсӧ нинӧм абусьыс, куш  сӧмын мыйкӧ шуӧмысь, а, гашкӧ, и гуся думсьыс  на, тшапнитӧны да гургӧдӧны тюрьмаӧ, кытысь сэсся сiйӧ вермас и не петавны бӧрсӧ, – сэки мортыд,  дерт, весьӧпорис да эз вермы не шуны аслыс: –  “Кӧсъян кӧ овны, тэ, другӧ, вай лӧньджыкӧн ло. Нинӧмла вензьыны накӧд, кодi сулалӧ тэысь вылынджык... Нинӧмла тӧв паныд сьӧласьны...”
– Но ӧд сiйӧ кадыс колис нин! Колӧ жӧ нин  сэсся бырӧдны тайӧ лёкторсӧ! Партия жӧ чукӧстiс  тайӧс вӧчны!
– Сiйӧс, мый уна вояс чӧжӧн пырис йӧз сьӧлӧмӧ, ӧтпырысьӧн он пычикты. Дыр на кольӧны и полысьяс, и йӧз вылын ыджыдалысьяс, налы сетӧм  властьӧн вывтiасьысьяс, кыдзисюрӧ шенасьысьяс...  Сьӧлӧмӧй менам вирӧн ойдылӧ, кор ме думайта Матев коддьӧмъяс йылысь; кор аддза, кыдзи мукӧдыс,  гырддзаяснас йӧтласигтыр, кавшасьӧны власть дiнӧ,  сюйсьӧны веськӧдлыны йӧзӧн, кӧть эськӧ асьныс ыж  видзны сӧмын и туйӧны... А ӧд веськӧдлыны йӧзӧн – тайӧ, ме чайта, му вылын медся ыджыд кыв  кутӧмыс и эм. Танi куш сӧмын ассьыд самолюбиетӧ могмӧдӧм-бурмӧдӧмыд – этша. Вывтi этша! Танi колӧ пӧсь, мукӧдлысь дойяссӧ бура кылысь сьӧлӧм, танi колӧ югыд биӧн ыпъялысь лов, танi колӧ  сэтшӧм вежӧр, кодi эськӧ вӧлi сӧвмӧдӧма тӧдчымӧн  ёнджыка на дорысь, кодъясӧн тэ веськӧдлан. ((0079)) Татӧг  нинӧмла ныръясьны-пырны веськӧдлысяс. Татӧг тэ  быть пӧран деспотӧ, и йӧзыс кутасны кывзысьны  тэнсьыд куш сӧмын полӧм вӧсна. А тайӧ – лёксьыс-лёк, и некыдз оз лӧсяв мортлы.
– Татшӧм сёрни бӧрад меным либӧ тшӧтш ковмас петны капитансьыд, – шуис Люся ме вылӧ тыр  синмӧн видзӧдiгтыр.
– Но ме ог аддзы миян пӧвстысь мӧдӧс, кодi эськӧ бурджыка вермас вежны тэнӧ,сьӧлӧмсянь  шуи ме.
– Лӧсьӧдлы вай...
– Мен тай сiдз чайтсьӧ-а... Но тэ вай эн вывтiась тэныд сетӧм властьӧн, а то ми вӧчам тан военнӧй переворот.
– Сiдзкӧ, полысь ыжъяс сэсся оз лоны?
– Оз!
– А оз-ӧ кажитчы тэныд, справедливость вӧсна тышкасьысьӧй, мый ми вунӧдiм крыльчатка йывсьыд?
И ми кыкнанным гораа серӧктiм.
Мастерскӧйын ми корсим электросварщикӧс.  Праздникъяс бӧрад чужӧмыс сылӧн вӧлi ёна пемдӧма, чукрасьӧма, киясыс лёкысь тiрзисны.
((0080))
– Ме эськӧ и радпырысь дзужнитi-сваритi тiянлы, – шуис мортыд,– уджыс танi – тшаква, но ог  вермы: киясӧй электродсӧ оз вермыны босьтны.
– А ми кӧ доз сувтӧдам тэныд? – шуи ие Люся вылӧ шмонитанаа видзӧдiггыр.
– Сэки артмас,– ылiтi кытшлавтӧг вочавидзис мортыд.
Сiдзи и лои. Ми котӧртлiм лавкаӧ, ньӧбим ӧти  гӧрд доз. Сварщик кисьтiс винасӧ кружкаӧ, мырдӧн  сорӧн босътiс кружкасӧ кыкнан кинас, шуыс Люсялы: “Не пьём, а лечимся” да юис. Сэсся час джынйӧн дзужкнитiс-йитiс шестернясӧ валик дiнӧ.
А Матев век на абу. Ми Люсякӧд мӧдӧдчим пошта вылӧ. И сэн абу жӧ. Весиг шуӧны, мый эз пӧ волы сэтшӧмыс. Петiм да сэсся мӧдiм ветлӧдлыны  уличаяс кузя. Посёлокыс ыджыд, вылькодь на: шыльыд керъясысь тшупӧм керкаясыс абу на удитӧмаӧсь сьӧдӧдны, югыдвижӧсь сулалӧны. Уличаясыс  паськыдӧсь, косӧсь, уна пожӧм сулалӧ. Буртор вӧчӧмаӧсь татчӧс войтыр, мый посёлоксӧ стрӧитiгӧн,  мукӧдлаын моз, абу шырзьӧмаӧсь став вӧрсӧ. Матев  некытӧн эз тыдав.
– Гашкӧ, карӧ лэччысь машина веськалiс, да  сiйӧ гургис-лэччис... висьысь гӧтырыс дiнӧ? – заводитлӧ посйысьны Люся.
– Гашкӧ и, – вочавидза ме, кӧть эськӧ юрӧ воӧны мӧд пӧлӧс думъяс: мися, эз-ӧ аддзы сюра сӧтанаыд кутшӧмкӧ юысь другӧс? ((0081)) Но Люсялы та йылысь, дерт, нинӧм ог шу.
Ветлӧдлам ми сыкӧд орччӧн, паныдасьысьяс  шензьӧмпырысь видзӧдлывлӧны миян вылӧ: кысь  пӧ тайӧяс усьӧмаӧсь татчӧ? Мукӧдъясыс бергӧдчылӧмӧн на видзӧдласны. Сэки меным любӧ овлӧ, любӧ  сыысь, мый буретш ме, а оз кодкӧ мӧд, ветлӧдла  йӧзӧс шензьӧдысь Люсякӧд орччӧн.
– Катны колӧ, чӧрту сiйӧс! – медбӧрын дӧзмис  капитан. – Кадыс оз виччысь. Кутас ли оз на ещӧ  уджавны насосыд тадзи вӧчӧмнад.
– Катам и эм, – шуи ме. И шусис менам, буракӧ, вывтiджык пӧся, сы вӧсна мый меным зэв окота  вӧлi катны Люсякӧд кыкӧн. – Танi на кӧ сiйӧ, локтас, кор пурйӧн пондам мунны посёлок дiнтiыс...
Ми бара пыжынӧсь. Ӧнi нин сӧмын кыкӧн. Ме  сына, Люся бӧжалӧ. Дзуртышталӧны ӧключинаяс.  Визув ва ыльгӧмӧн швачкӧ пыж нырӧ, ми мунам ог  нин сэтшӧм ӧдйӧ.
– Люся, вай кӧджсӧ веськыда орӧдам – ставыс тай ва улын, воам.
– Огӧ вошӧй вӧрас?
– Ог жӧ кӧ-а...
Миян пыжным пырӧ визув вылын тiралысь бадьяс пӧвстӧ. Бадьясыс дзикӧдз нюдзмӧмаӧсь, сулалӧны  вежӧсь-вежӧсь, йывъясас чепӧсйӧмны нин посньыдик югъялысь коръяс. Кӧть пыр на кӧдзыдкодь вӧлi, тулысыд век жӧ ассьыс босьтӧ. ((0082)) Бадьяслӧн сук  бурысь сайын заводитчӧ том пожӧма веретя. Кузь  лыска том пожӧмъясыс коскӧдзныс ваын жӧ сулалӧны. Танi лӧнь, визулыс муртса тӧдчыштӧ, ваыс  шыльыд, лӧз стеклӧ кодь, пыжным мунӧ лайкыда.  Виччыеьтӧг юр весьтын кылiсны уткаяслӧн швычӧк  бордъясыс. Ми дугдiм сынӧмысь. Сэсся и уткаясыд  бузгысисны-пуксисны неылӧ миян водзӧ. Ме казялi,  кыдзи на улысь резыштiсны сӧдз ва войтъяс. Уткаясыс вӧлiны кыкӧнӧсь. Ми лажыньтчим пыжӧ. Лэбачьяс пуксигӧн лоӧм гыторъясыс вочасӧн шылялiсны, уткаяс сибӧдчисны ӧта-мӧд дiнас, кыпӧдiсны  вылын юръяснысӧ да пондiсны шывгыны-кывтны  пожӧм вуджӧръясӧн серӧдӧм ва веркӧсӧд. Ме видзӧдлi Люся вылӧ. Сылӧн лӧз синъясыс, кодъясӧс  кытшалӧмаӧсь тiль кодь сук син лысъяс, быттьӧ  войтыштны кӧсйӧны, чужӧм вылас алӧй вирыс ворсӧдчӧ. Свитер юрйывсӧ сiйӧ разялӧма, да восьсаинас  тыдыштӧ лым-еджыд, топыд яя морӧсыс. Чужӧм  вывсьыс и кушалыштӧм морӧссьыс ме казялi сӧдз ва  войтъяс: тыдалӧ, менам резыштсьӧма сынiгӧн. Ставсӧ тайӧс аддзӧмысь менам кутiс пӧсявны вирӧй.
– Люся, гашкӧ, миянлы уткаяс бӧрсяыс тшӧтш  мунны? – джӧмдалана шуи ме.
Сiйӧ первойсӧ, буракӧ, эз гӧгорво, мыйла ме тадзисӧ сёрнита, вайӧдiс вом дорас чуньсӧ да шӧпнитiс: “Тс-с...” ((0083)) Сэсся кыдзкӧ друг ыпнитiс, но эз кӧдзӧдчы меӧн панӧм сёрни визьысь:
– А кытчӧ найӧ вайӧдасны? Уткаясыс? Гашкӧ,  вӧрса царствоӧдзыс? – джӧмдылiс здук кежлӧ, сэсся и бара шуис: – Кӧнi абуӧсь ни Сӧтана Матевъяс, ни лёклун, ни ӧбида... Кӧнi ставыс мӧйдын кодь  лӧсьыд.
Туй чӧжӧн Люсялӧн гӧлӧсысь ме первойысь на  казялi нор шыяс. И тайӧторйыс чунгис менӧ сьӧлӧмӧдз: со ӧд, мися, мортыслы, кӧть и оз петкӧдлы, а  сӧптӧдзыс жӧ нин лоӧма миянкӧд ветлӧдлӧмыс; мися, буракӧ, лолыс сылӧн миянкӧд ветлӧдлiгӧн ньӧввуж моз пыр зэвтӧма-зэлӧдӧма.
– Юра, тэ тай кывтӧ ньылыштiн сэсся?
– А мый меным унасӧ сёрнитны? Тэ ӧд бӧжалысьыс: кытчӧ веськӧдан, сэтчӧ и сына.  
– А сынан-ӧ?
– Сына.
– Сiдзкӧ, ме вайӧда тэнӧ вӧр царстволӧн сьӧлӧмӧдзыс. Кунь синъястӧ... Со аддзан, визувтӧ ичӧтик ю, сёльӧдчӧ косьясас. Гажа нӧрысын, кӧнi тшӧкыда быдмӧны ниаяс да кыдзьяс, сулалӧ миян керканым. Шондi чеччӧ помтӧм эрдъясын, дзольгӧны  лэбачьяс, шӧпкӧдчӧны коръяс... Некод тэ вылӧ оз лӧгав, немтор йылысь оз ков тӧждысьны...
– А мый кутам вӧчны, кор окота лоӧ кино вылӧ ветлыны? Либӧ ресторанӧ пыравны?
((0084))
– Фу, кутшӧм тэ реалист вӧлӧмыд!
– Буракӧ, дедлӧн рӧдыс. Сiйӧ миян мунлӧма жӧ вӧр царствоад... Батьыслӧн сiйӧ вӧлӧма витӧд пи,  и му-виддзыс сы пай вылӧ сиктад оз нин вӧлӧм лишав. Мортыдлы и шуӧны: тэ, пиӧ, абу нин ичӧт,  вай гӧтрась да ачыд заводит лӧсьӧдны юр сюянiн.  Зонмыд мӧвпалыштас, гӧтрасяс и лӧсыштас-мунас  ичмоньыскӧд вӧр царствоӧ, кӧнi “косьясӧд сельӧдчӧ  ичӧтик ю”. Первой керкатор вӧчасны, юр сюянiн,  сэсся видз-му пондасны лӧсьӧдны... Ноко, куньлы  ӧнi тэ синтӧ! Аддзан том гозъясӧ? Со найӧ пӧсьӧн  ойдiг да кашкигтыр бертӧны тшан кызта мыр. Сiйӧ  некыдз оз кӧсйы торйӧдчыны сiйӧс чужтысь му дiнысь. Ӧти вуж керыштасны, мӧдӧс, улiсяньыс зорьясӧн пыклӧны... А мыйта татшӧм вужсӧ лӧсьӧдлӧма  вӧр-ваыс, мед эськӧ сылӧн пиыс, пу, крепыдджыка  сулалiс... Мутӧ колӧ паськӧдны и паськӧдны, сёйысьыд содӧ. Войясыд сьӧд вӧр шӧрад кузьӧсь, сартаса биыд частӧ куслӧ, и быд во чужӧ выль сёйысь...  
– Фу, яндысьтӧм син! – ныв виччысьтӧг шлёчрезыштiс менӧ пелыснас. Меным морӧс тыр ва пырис да прамӧя ковмис ыкайтны.
– Мый нӧ резсян? – горӧдi ме.
– А лючки сёрнит!
– Абу али мый сiдзи?
– Этша на, да? Ещӧ колӧ, да?
Люсялӧн вильышмисны синъясыс и чужӧмыс ставнас. ((0085)) Сiйӧ кыпӧдчыштiс пуклӧс вывсьыс да бара  ырыштчис ме вылӧ пелыснас. Ме видзӧдi сы вылӧ  и друг сьӧлӧм доймытӧдз окота лои уськӧдчыны сы  дiнӧ, кутлыны сiйӧс, окавны дзирдалысь синъяссӧ,  наяна нюмъялысь вомсӧ, а ӧти сайын тшӧтш и морӧссьыс восьсаинсӧ.
– Люся, ме кӧсъя окыштны тэнӧ...сы вылӧ видзӧдтӧг шуи ме.
– Ва шӧрас? А пӧрам кӧ? Крыльчаткаыд вӧйӧ.
– Мед вӧйӧ! Эм кӧть абу...
– Но! А ме чайтi тэ реалист.
– Люся, эн смешитчы... Он ӧмӧй аддзы, ме сотча? ..
– Эштiс тай... Час ме инӧ бара кӧдзӧдышта! –  и резыштiс.
Ме лэпталi ӧключина пелысъясӧс пыж доръясӧ  да лажыньтчӧмӧн мӧдӧдчи бӧжалысьлань.
– Крыльчатка йывсьыд, крыльчатка йывсьыд эн вунӧд!
Ме пыж доръясӧ кутчысьӧмӧн матыстчи сы дiнӧдз. Люсялӧн ыпъялысь чужӧмыс, шӧйӧвошӧм  синъясыс лоисны менам синъяс водзын. Сылӧн югъялысь синъясын зеркалӧын моз ме тыдалi ачым.  Ныв шуис сотысь лов шы сорнас:
Юра, оз ков... Эн тэрмась...
Но ме!..
((0086))
Пуксьы бӧр аслад пуклӧс вылӧ, муса пи... Но пу-уксьы... Часлы ме тэд сьылышта, но?
Сылӧн гӧлӧсын вӧлi сы мында мелiлуныс – меным кажитчис весиг, мый тайӧ – радейтана мелiлун, – сы мында мам сяма тӧждлуныс, мый найӧс  кылӧм бӧрын ме зг вермы не кывзысьны. И ме синъясӧс лэдзӧмӧн бӧр кутi бӧрыньтчыны.
– Гашкӧ, частушкаяс ме тэд сьылышта? – сёрнитiс сэк костi Люся. – Кӧсъян жӧ тай гижавны  найӧс.
– Сьыв, колӧкӧ...
– Ме пондi сынны мый вынысь, а сiйӧ горӧдiс сьывны вына да сӧдз гӧлӧсӧн:

Оз ков меным уна чунькытш –
Ӧти да мед зарниысь.
Оз ков меным уна милӧй -
Ӧти да мед радейтысь.

Нывъяс, чайтӧ энӧ юӧй
Кампеттӧг, завариттӧг.
Нывъяс, зонтӧ эн радейтӧй
Характерсӧ тӧдмавтӧг.

Люсялӧн гӧлӧсыс вӧлi вильышкодь, но сэнi кутшӧмакӧ кылыштiс и шог. И меным лои яндзим аслам йӧйталӧмысь. Мыйлакӧ дум вылӧ уси, кыдзи  ме неважӧн бара видлалi “Коми фольклор”. Сэки казялi, мый книгаын вайӧдӧм став частушкаыс сьывсьӧ ныв нимсянь. ((0087)) Коми ныв шогьӧ, бӧрдӧ, тӧждысьӧ, виччысьӧ, полӧ, мый сiйӧс ӧбидитасны.
– Юра, тэ тай скӧрмин ме вылӧ?
– Ме? Эг жӧ... Ме повзи крыльчаткатӧ вӧйтӧмысь.
– Вот и молодеч! Мый кӧть эз ло, мед удж век  вӧлi главнӧйӧн! – вильыша шуис ёма ныв.
И ме сьӧлӧмӧн гӧгӧрвои, мый, эг кут ёнасӧ лезитны да, гашкӧ, и лои сылы матысаджыкӧн да донаджыкӧн...

V

Кор рытыввылын паськыда ломзис югыдгӧрд  кыа, да вӧр-ва вылӧ пондiс лэччыны тувсов войлӧн  ыркыдыс, ми заводитiм двигательнымӧс. Насӧс пондiс уджавны, двигатель пытшкӧ ва бӧр кутiс воны.  Ме торгӧдлi пельясӧс да бура дыр кывзыси моторлӧн катшкӧдӧм шыӧ. Быттьӧ ставыс жургис рӧвнӧя,  буракӧ, нинӧм на абу удитӧма лоны. Сiдзкӧ, насос  пыдди ведраӧн ва качайтӧмӧн ми эгӧ на лэдзӧй  доймыны двигательнымлы... Дерт, ми полыштiм  вӧрзьыны сьӧкыд да кузь туйӧ кыдзисюрӧ дзоньталӧм насосӧн, но миянлы ёна нин дышӧдiс сулавнысӧ, окота вӧлi мунны водзӧ... Быдӧн, дерт, думайтiс:  гашкӧ пӧ и нинӧм оз ло!
((0088))
И ми сетiм кузь гудок да эновтiм миянӧс сэтшӧм  бура дорйысь лӧнь гаваньнымӧс.
Посёлок дiнтi кывтiгӧн берег дорсянь миянлань  веськӧдчис пыжа. Сэнi кык морт пиысь ӧтиыс вӧлi  Матев. Ми отсалiм налы домасьны. Сэсся кыкнанныс кыпӧдчисны катер вылӧ. Гажаӧсь. Матевлӧн  ёртыс – гӧрба ныра сьӧдов морт – первойӧн шыасис Люся дiнӧ тшап кывъясӧн:
– Капитан, ми зэв мыжаӧсь тiян водзын. Но  корам прӧститны миянӧс. Делӧыс сыын, мый ми  Геракӧд коркӧ, миян славнӧй томлун дырйи, дзонь  во ӧтлаын служитлiм армияын, ӧти пӧртйысь не  этша шыд панявлiм... Сэсся торъялiм, кыдз океанскӧй лайнеръяс, да быдса квайт во эгӧ аддзысьлӧй,  эгӧ кывлӧй ӧта-мӧдлӧн подвигъяс йылысь. И со,  виччысьтӧг паныдасим. И кӧнi? Сьӧд вӧр шӧрын!  Кыдз шуласны, ош гуын!.. И тайӧ пыдӧстӧм радлун  кузя босьтiм да пычиктiм ӧти доз... Корам прӧститны миянӧс тайӧ ыджыд грексьыс!
Но-но!..яндысигтыр шуис Люся, кодӧс, буракӧ, весьӧпӧртiс сорс моз кыӧм тайӧ сёрниыс.–  Сiдзкӧ, дерт... Нинӧм... Татшӧмыд шоча овлӧ...
Ок тэ, Люся, Люся, ёна жӧ тэ эскысь морт вӧлӧмыд! Тэ тай, вӧлӧм, ми вокӧс, мужикуловтӧ, ньӧти  на он тӧд... Ме пырысь-пыр жӧ гӧгӧрвои, мый другьясыд ылӧдчӧны: Матевлы, дерт, окота лои юыштны  и сiйӧ аддзис аслыс “важ” другӧс... Но ме ньӧти эг скӧрав сы вылӧ: ӧд эз кӧ вошлы, ми эськӧ эгӧ кольлӧй пыжӧ Люсякӧд кыкӧн. ((0089)) А кыкӧннас катӧмыс,  кыдз ме чайтi, овмӧдiс миян сьӧлӧмъясӧ мыйкӧ зэв  тӧдчанаӧс. А, гашкӧ и, думыштi ме, Люсяыс буретш  та вӧсна жӧ ёнасӧ оз скӧрав Гертруд вылӧ.
– Гӧтырыдлы кӧть звӧнитiн эн? – Матевлысь юалiс ныв.
– Кыдзи нӧ, звӧнитлi!
– Ӧнi пошта вылысь! – кыпыда шуис гӧрба ныраыс.Дзонь-здоров, абу на потӧ... кыдз шуласны,  абу на вайсьӧма!
Люся быдсӧн чукыртчылiс татшӧм воча кывсьыд.
Сэсся кык друг окасисны-прӧщайтчисны, быттьӧ  найӧ и збыльысь вӧлiны ӧта-мӧдныслы му вылын  медся мусаясӧн.
Ми ставӧн вӧлiм зэв мудзӧсь, узьтӧмӧсь, колӧ  вӧлi юксьыны сменаяс вылӧ – и мед эськӧ шӧри юксигӧн вынъясным ӧткодьджыкӧсь лоисны – да  сьӧрсьӧн-бӧрсьӧн шойччыштны. Меным окота вӧлi  веськавны Люсякӧд, но кольны суднонымӧс Матевлы да Аршынлы эг нин лысьт, кӧть эськӧ и тӧдi,  мый Аршын ёна каитчӧ-мучитчӧ воддза юӧмсьыс.  Ёна полi ме и ӧтлаӧдны Люсяӧс да Матевӧс... Со  кутшӧм задачаыс лои: ю вомӧн капуста да кӧза вуджӧдӧм кодь жӧ дзик. ((0090)) Колӧ вӧлi и кӧзасӧ вуджӧдны, и сэк жӧ мед эськӧ и капустаыс дзоньӧн колис...  Менам зэв ёна локтiс унмӧй, узьтӧмысла да мудзӧмысла став менам тушаӧй вӧлi лигышмунӧма, быттьӧ вынсӧ пыдзыртӧмаӧсь сэтысь. Весиг кабыртны  киясӧс ог вӧлi вермы кыдз колӧ...
– Ме кута дежуритны Матевкӧд, – шуи ме капитанлы.Тэ мукӧдыскӧд верман шойччыштны.
Люся тыр синмӧн и, кыдз мен кажитчис, аттьӧалӧмӧн видзӧдлiс ме вылӧ да небыда шуис:
– Ме сiдз жӧ кӧсйи, Юра. Сӧмын мед и матрос  тiянкӧд тшӧтш лоӧ... Чӧв-чӧв, эн вензьы. Тi сувтад  вахта вылӧ вой шӧр бӧрын. А ӧнi мун шойччышт,  ми садьмӧдам.
Ме водi. Но кӧть и зэв ёна мудзи, кӧть и унмӧй  ёна локтiс, лючки унмовсьыны некыдз эг вермы.  Вӧлi узя нисьӧ ола: син лапъяс сибдӧмаӧсь ӧта-мӧдныскӧд, синмын бытшкӧ-сутшкӧ, а юр вемӧй оз узь,  сэнi ӧти бӧрся мӧд вежласьӧны быд пӧлӧс серпасъяс – зэв нин важъяс и муртса на кольӧмаяс, чужӧны уна сикас юалӧмъяс, водзӧ лоанаыс.
“Интереснӧ, кыдзиджык сулалӧны найӧ ӧнi вылiас? Мый думайтӧны Люся да Аршын орччӧнсӧ сулалiгӧн? Интереснӧ, вермас-ӧ Аршыныс кажитчыны  Люсялы?”
Татшӧм юасьӧмъясыс гирсйӧдлiсны-дойдалiсны менсьым сьӧлӧмӧс. Сэсся сiйӧс лӧньӧдӧм могысь ме заводитi ошкыны ачым ачымӧс: “Ме чайта, ме бурджык Аршынсьыд!” ((0091))
“А, гашкӧ, и сылы Аршын кодь зонъясыс ёнджыка воӧны сьӧлӧм вылас?..” “Но ӧд пыжын, кыдз  мен чайтсьӧ, сiйӧ вӧлi нин зэв матысаӧн меным...”  “Но код найӧс тӧдас, нывбабаястӧ?!”
“Но, сюра сӧтана, мый нӧ ме сэтшӧм частӧ пондi думайтны та йылысь? И мыйла ме сэтшӧм шоча  кутi казьтывны Тамараӧс? Толка, ас пытшсьыс петавтӧм Тамараӧс, кодi век сӧмын велӧдлiс менӧ бур  вылӧ? ..”
“Но тырмас, тырмас сэсся! Тэныд колӧ узьыштны, быть колӧ узьыштны... Ӧтик, кык, куим... вит...  дас... кӧкъямысдас ӧкмыс... Интереснӧ, кыдзиджык  найӧ сулалӧны сэнi? Орччӧн али Аршыныс бӧрвывсяньысджык? .. Тьпу, мый нӧ ме тайӧ? Кымынӧдз  нин лыддисӧ? .. Сизимдас ӧкмыс, кӧкъямысдас,  кӧкъямысдас ӧти... Сёрнитны, буракӧ, кутiсны? Дышӧдiс чӧв овнысӧ... Бур, мый люкыс восьса, ставыс  кылӧ... Дерт, абу лӧсьыд кывзысьнытӧ... Но ӧд ме  ог кывзысь, ме сiдз куйла, а сёрниыс ачыс кылӧ...”  
– Коля, тэ эськӧ кутшӧм книгаяс ёнджыка радейтан лыддьыны? – юасьӧ Люся.
Ме? – дерт жӧ, Аршын шӧйӧвошыштӧма, кӧнкӧ, пӧся лолалӧ, сьӧкыд сёрнитнысӧ сылы. – Ог и тӧд... Ме омӧля лыддьыся, эг велавлы кыдзкӧ...
– Да-а? Книгатӧгыд ӧд гажтӧм.
((0092))
Ола тай, – Аршын, тӧдӧмысь, бур ногӧн нюмъёвтiс. – Ставлы не лоны жӧ учёнӧйӧн.
– А мыйӧн нӧ эськӧ тэ кӧсъян лоны? – небыда юасьӧ капитан.
– Ме? – Аршын бара на джӧмдiс. Сiйӧ, буракӧ,  вермасьӧ ачыс аскӧдыс: колӧ-ӧ пӧ талы висьтавны  ассьым гуся думъясӧс.Ме? Ме любита овны  шумтӧг-зыктӧг. Мед лӧнь вӧлi и ставыс лючки-ладнӧ... Эськӧ овмӧдчыны лунвылӧ, шоныдджыкинӧ...  Но, шуам, кутшӧмкӧ совхозӧ шофёрӧн... Керватор  лӧсьӧдны, сад неыджыдӧс. Мед эськӧ яблӧгъяс вӧлiны, вишняяс... Нокси эськӧ... Уджсьыд ме ог пов...  
– А мый, абу лёк! – кыпыда шуис Люся, мыйӧн не этша шензьӧдiс менӧ.
– Тэныд кажитчӧ жӧ тайӧ?! – ырсмунiс Аршын. – А ме вӧча, мый кӧсйи!.. Армияӧ босьтасны  да велӧдча шофёрӧ, туянаджык места бӧръя...

– Лӧсьыд, кор горт дiнад сад! – мӧвпаланаа шуис Люся. – Асывнад чеччан, ӧшиньтӧ восьтан, и  ыркнитас керка тырыд яблӧглӧн чӧскыд кӧрыс...  Мечта!
– Лӧсьыд дерт но! – Аршынлӧн чужӧмыс, буракӧ, нюмiс кыпыд нюмӧн.
– Кывзы, Коля, а тэ эськӧ менӧ тшӧтш босьтiн  сэтчӧ? – виччысьтӧг юапiс Люся вильыш гӧлӧсӧн, и  сылӧн тайӧ юалӧмсьыс менам пырысь-пыр жӧ топалiс сьӧлӧмӧй. ((0093)) “Мый нӧ сыкӧд-лои? Прӧста йӧйталӧ?  Но позьӧ ӧмӧй тайӧн ворсны?”
Аршын, тӧдӧмысь, шай-паймунiс, кӧнкӧ, гордӧдiс, оз и тӧд, мый шуны.
– Тэ жӧ он мун? – шуис сiйӧ медбӧрын, думсьыс, буракӧ, тшӧтш зiлис сетны гӧлӧсыслы Люсялӧн кодь жӧ ворсӧдчан рӧм.
– А тэ эськӧ нуӧдiн?!
– Ме?.. Хм... Нуӧдi эськӧ... Ме ӧд ог ӧткӧн кӧсйы овмӧдчынысӧ сэнi...
– А мамыд мый шуас та вылӧ?
– Мый сiйӧ шуас... Не сылы ӧд овны... нылыскӧд, а меным.
– А батьыд пӧ тэнад абу?
– Абу... Эг аддзыв ме сiйӧс. Сiйӧ мунӧма фронт вылӧ, кор меным ӧти арӧс на вӧвсьӧма...
– Да-а... – Меным кажитчис, мый ӧнi Люсяыс  каитчӧ нин аслас ворсӧм-йӧйталӧмсьыс.
Дыркодь чӧв олiсны. Сэсся кылiс Люсялӧн вежсьӧм гӧлӧсыс:
– Мамыд оз жӧ лыддьы книгаяссӧ?
– Оз... Кысь нин сылы лыддьысьны. Сьӧкыд удж выльгн сiйӧ уджалӧ. Сэсся частӧкодь юыштавлӧ.
Бара оз кывны сёрни шыяс.
((0094))
– Кывзы, Коля, а ӧд, кӧть и мунан лунвылӧ, чужанiнсьыд всё равнӧ гажтӧм лоӧ?
– А мый гажтӧмчынысӧ? Мый ме танi бурсӧ  аддзылi? Мукӧд дырйиыс, гашкӧ, коддзӧм мамӧй  жалитыштас...
Аршынлӧн тайӧ кывъясыс йиджисны меным морӧсӧ лёкысь ойӧстӧм моз. И кӧть найӧс вӧлi шуӧма  лӧня, сьӧлӧмӧй менам вӧрзис-песовтчис наысь. Кутшӧм сьӧкыд, кутшӧм шуштӧм челядь дыр, буракӧ, вӧлi тайӧ лӧнь зонмыслӧн! А мыйысь? Мый вӧсна? Мыйла сэтшӧм лёк сы дiнӧ олӧмыс? Мыйысь  мыжмис сiйӧ сы водзын?.. Пеж война ставсӧ вӧчис!..  А миянлы со нинӧм татшӧмсӧ эз на и висьтавлы,  эз на и норасьлы. Буракӧ, Люся аслас бурлунӧн,  мӧд мортлысь дойсӧ кылысь сьӧлӧмнас вӧрзьӧдiс  морттӧ.
– Ок-ок-ок, мыйта на шогыс му вылад! – дыркодь чӧв олом бӧрын ышловзис-шуис Люся. Сэсся  и содтiс: – Тэ эськӧ, Коля, лыддьысьны тшӧтш заводитiн... Книгаыд югыдджыкӧн вӧчас олӧмтӧ... Видзӧд, Юра ёна лыддьысьӧ да, быдторсӧ тӧдӧ, быдтор  йылысь думайтӧ... Сылы и овнысӧ интереснӧджык.  
– Сiдз эськӧ дерт да... – муртса кывмӧн шуис  Аршын.
Люсялӧн татшӧм кывъяссьыд менам югдылiс лолӧй, сэтшӧм лӧсьыд сэнi лои. Сӧмын тай Аршын  жаль вӧлi-а...
((0095))
Сэсся Ме регыд и унмовси. Быттьӧ другысьӧн вӧ йи кытчӧкӧ. Ог тӧд, дыр-ӧ узи кулӧма моз. Сэсся  коркӧ-некоркӧ пондi вӧтасьны. Быттьӧ сулала Тамара водзын да пӧся висьтавла сылы мыйкӧ зэв бурӧс Люся йылысь. Мися, тэ ещӧ нинӧм на он тӧд,  кутшӧм бур да шань сылӧн сьӧлӧмыс. Менам сёрниысь Тамара быттьӧ зэв ёна скӧрмис. И лёкысь горӧдiс мыйкӧ. И пырысь-пыр жӧ кодлӧнкӧ вына кияс тшапнитiсны менӧ, йӧткыштiсны пемыдiнӧ да  жалиттӧг пондiсны пӧдтыны. Ме мый вынысь пессятривкйыся, ӧдва-ӧдва нин лолала...
Восьтi синъясӧс, а лёк вӧтыс быттьӧ век на оз  помась. Кодкӧ чепӧлътӧма нырӧс, тупкӧма вомӧс.  Видзӧда – Сӧтана Матев. Песовтчи кыдзкӧ-мыйкӧ.  Тэ нӧ, мися, мый, йӧймин али мый?! Аслам сэтшӧма повзьысьӧма лёк вӧтсьыд, мый быдлатi тiрзьыштӧ, сьӧлӧмӧй чеччалӧ, киын ни кокын выныс рӧд  абу кольӧма. А Матев кыпӧдiс кыз водз чуньсӧ да  ӧлӧдӧ:
– Чч-ы-ы... Зн шумит.
Садьтӧм код прӧклятӧйыд. Танi жӧ Юнга, сэтшӧм жӧ лёльӧ кодь, пукалӧ да юрнас лётйӧдлӧ.  Абу и узьлӧмаӧсь али мый? Пыр юӧмаӧсь? Сiдзкӧ,  Матевыс вайӧма сьӧрсьыс винасӧ Пӧдзсьыс? Ме тай  нӧ быттьӧ немтор эг казяв, кӧть эськӧ и зэв сюся гӧгӧр видзӧдалi сiйӧс.
Матев кыскис пӧдушка увсьыс резинӧвӧй грелка да пондiс разьны-винтитны кӧв йылын кутчысьысь  сьӧд пробкасӧ. ((0096)) Со кыдз вӧлӧма! Питшӧгсьыд грелкатӧ пӧжалуй абу и кокни казявнытӧ.
Ме босьтi грелкасӧ сы киысь, мися, мӧдысь, бӧртиджык юа.
– Юра, – менӧ сьӧкыда личкигтыр код гӧлӧсӧн  гусьӧникӧн шӧпкис Гертруд. – Вай велӧдам дорын  узьлыны тшытшыбылкасӧ. Вай... ӧтвылысь мыйкӧкертам... Ӧти кутӧ, мӧд мыйкӧкертӧ... Зумыд, том  гоб кодь, ставнымлы тырмас... Немтор оз ло ни...  А, гашкӧ, сы вылӧ и петiс миянкӧд... Прамӧй ныв  кӧ вӧлi, эз жӧ эськӧ мужик чукӧрыдкӧд мӧдӧдчы...  Сiдз ӧд? А ми ӧнӧдз эг гӧгӧрвоӧй? .. Кай да кор вылiсьыс, тэкӧд локтас...
Матев вомысь петысь тайӧ пеж кывъяссӧ кывзiгӧн ме бара на думыштi: “А ме, гашкӧ, збыльысь эг  на садьмы да? Гашкӧ, век на вӧтала ӧнтая лёк вӧтсӧ? “ Ме быдсяма дивӧсӧ нин аддзылi Матевыдлысь, тӧдi, мый сiйӧ код юрнас частӧ йӧймывлӧ, но  татшӧмтортӧ, веськыда шуа, эг виччысь. Ме дзикӧдз шай-паймунлi, весьӧпӧри. Сэсся друг сэтшӧм  забеднӧ лои: и Люся вӧсна, и ас вӧсна, и сы вӧсна,  мый Матевыс медмисьтӧмторнас шыӧдчис ме дiнӧ.
Ме веськыда пукаланiнсянь, мыйтӧм вӧлi вынӧй,  зутшнитi сылы тшӧкалыас. Сылӧн ыджыд тушаыс  кыз кер дiн моз шнёпкысис-усис пызан вомӧн, грымгысис джоджӧдз, здук кежлӧ паньтлiс. Но здук мысти сiйӧ бӧр сувтiс, синъясыс звермӧмаӧсь.  ((0097)) “Сӧмын оз ков сюрӧдчыны сылӧн кабыръясӧ! “ – вирдыштiс менам мӧвп. Ме ӧнi вӧлi нин кок йылын да  выльысь косьыштӧмӧн бара пӧрӧдi ме вылӧ ӧш моз  уськӧдчӧм прӧтивникӧс. Но сiйӧ бара на кыпӧдчис.  Дзескыдiнас винёва чеччалiгтыр да веглясигтыр ме  эг лэдз сибӧдчыны сiйӧс ас дiнӧ, кутi, кыдз шулӧны  боксёръяс, дистанция вылын. Но сэки кодкӧ мышсянь мыйӧнкӧ зэв чорыдӧн клёнӧбтiс меным юрӧ.  Синмын сявкнмтiсны виж гӧгыльяс, киясӧй, буракӧ, мыйкӧ дыра кежлӧ вунӧдлiсны асланыс удж йылысь, и сiйӧ жӧ здукас Матевлӧн ош кабыръясыс  кватитiсны менӧ голяӧд. Кабыръяссӧ мынтӧдтӧг  сьӧкыд тушанас сiйӧ варӧдiс-личкис менӧ джоджӧ  да пондiс джагӧдны. Ме мый вермӧмысь чужъяси,  нӧйтчи, кулакъясӧн зутшйӧдлi сылы бокъясас, но  весьшӧрӧ: сылӧн клещиясыс эз личавны. Голяын  менам мыйкӧ тратшмунiс, ме пондi мисьтӧма киргыны, дзикӧдз бырис вынӧй... Буракӧ, мися, пӧм воис... Но енмыд, тыдалӧ, вӧлӧма на, кодкӧ ещӧ кевмысьлӧма на ме вӧсна: буретш сiйӧ здукас вылiсянь  лэччис Люся. Бӧртинас ныв висьталiс, мый грымгысьӧм шы пӧ кылi, чайтi пӧ, кутшӧмкӧ узьысь  усис джоджас... Ныв горзiгтыр пондiс сӧтавны-чужъявны ме вылӧ верзьӧмасьӧм Матевлы. Сэсся,  кыла, горзiгтыр котӧртiс вывлань, а сэтысянь тювгысис-усис Аршынлӧн кузь мыгӧрыс. Сӧмын Аршын кыскис ме вылысь звермӧм Рертрудӧс. ((0098)) Но сэки Аршынӧс кретач моз атакуйтiс Юнга, а прӧстмӧм Матев, сьӧкыда лолалiгтыр, бара на уськӧдчис ме  вылӧ. Сылӧн вӧлiны бара чургӧдӧмаӧсь водзвыв кыз  лапаясыс, дерт, сiйӧ выльысь кӧсйис видлыны ӧнтая  приёмсӧ, кодӧн, кроликӧс моз, регыдӧн и лӧньӧдiс  менӧ. Но ме эг кут виччысьны, кор сiйӧ выльысь  топӧдас кӧрт клещисӧ менам голяын, чукӧртi медбӧръя вынъясӧс да тувкнитi мортыдлы морӧс пань  улас, кӧть эськӧ, шуам, татшӧмторйыд абу правилӧяс серти да честнӧй боецъяс некор оз вӧчны  тадзтӧ.
Матев пыдiсянь мисьтӧма ымӧстiс, шӧри кусыньтчис, и сэки ме щӧка лыас выльысь сӧтӧмӧн  дзикӧдз пӧрӧдi сiйӧс. И кытчӧдз эз на удит палявнысӧ, тэрыба кӧрталi мышкас кияссӧ. Сэсся уськӧдчи Аршынлы отсӧг вылӧ, а найӧ Юнгакӧд кашкисны-грымӧдчисны нин капитанлӧн жырйын. Аршын кӧть эськӧ и вӧлi матӧ не сажень кузя, но  торъя вын сылӧн эз вӧв. А мӧдыс кӧть и вӧлi неыджыд тушаа, но, сюра сӧтанаыд, зумыд да тулан  кодь пельк. Ковмис бордтӧм петуклы тшӧтш зургыны кытчӧ колӧ. Вӧлӧмкӧ, сiйӧ меным шыд пуан  ведрӧвӧй кастрюляӧн лӧсыштӧма юрӧ.
Медбӧрын, ёна вермасьӧм бӧрын “ бунт “ лои  пӧдтӧма. “Мятежникъясӧс” ёнджыка кӧртавлiм тасмаясӧн да чышкӧдъясӧн. Сӧтана Матевлӧн вом дорсьыс мунiс вир, Юнгалӧн потӧма синкымыс. ((0099)) Но и  ми, вермысьяс, эг жӧ дзоньӧн петӧй бойсьыс. Аршын буракодь люкыштӧма кӧрт пӧтӧлӧксӧ, да кымӧсас чеччыштӧма кольк ыджда лӧза-гӧрда йӧг.  А менам зэв ёна доймис голяӧй, а гӧлӧсӧй пӧшти  дзикӧдз быри. И веськыд киӧй висис ёна сӧтасьӧмсьыс: певйӧй, кодi коркӧ важӧн нин музгыльтчылiс,  буракӧ, бара вӧлi вӧрзьӧма.
Но дойяс йылысь думайтны вӧлi некор. Ми котӧрӧн кыпӧдчим вылiӧ, кӧнi нин дзирдалiс-югъялiс  шондiа асыв. Паськыд ва веркӧсыс вӧлi ставнас  тырӧма асыввылын чужысь шондiлӧн югыдгӧрд рӧмӧн. Миян ичӧтик корабльным, быттьӧ нйнӧм абу  и вӧвлӧма, важ моз кыскис ас бӧрсяыс дона кыддзысь вӧчӧм ыджыд пур.
– Мятеж пӧдтӧма, капитан ёрт! – ме кӧсйи шуны тайӧс збодерджыка, но менам артмис коньӧр  кодь лёкиник киргӧм, быттьӧ кӧдзыд лунӧ вемӧдз  кынми. Повзи быдӧн: мися, гольганыс кӧ вӧрзис,  сьывны он понды вермыны.
Капитан нинӧм эз шу миян донесение вылӧ, сылӧн еджыд, кокньыдика гожйыштчӧм чужӧмӧд,  кодi вӧлi топалӧма мудзысла, узьтӧмысла да сьӧлӧм  вийсьӧмысла, исковтiсны синва войтъяс. Сэсся сiйӧ  сетiс штурвалсӧ Аршынлы да вӧлись шуис:
Юра, тэнад дзикӧдз вошӧма гӧлӧсыд... Лэччылам, голятӧ видзӧдлыны колӧ.
((0100))
Тайӧ здукас меным сьӧкыд вӧлi видзӧдны Аршын вылӧ да ме эг и зiль вӧчны тайӧс. Но ме и  сiдз тӧдi, кыдзи вежсис сылӧн чужӧмыс, кыдзи сэнi  эз коль и ӧти вир чут.
Турбыльвидзысь “бунтовщикъяс” вомӧн воськовтӧмӧн ми Люсякӧд пырим сылӧн вежӧсӧ, кодi  ныв олiгкостi дзикӧдз вежсьӧма. Танi вӧлi зэв сӧстӧм, кылiс чӧскыд дуки дук, ставсӧ вӧлi кужӧмӧн  пелькӧдӧма-лӧсьӧдлӧма. Сӧмын тай тышкасьысь петукъясыд ӧттор-мӧдтор путкылялӧмаӧсь-пӧрлӧдлӧмаӧсь. Сiйӧ менӧ пуксьӧдiс ас вольпась вылас, ачыс  пуксис паныд, пӧсь югыдӧн тыр синъяссӧ оз вештыв  ме вылысь. Сылӧн синъясыс ӧтпырйӧ и жалитӧны,  и ошкӧны, и сералыштӧны, и ещӧ на мыйкӧ вӧчӧны. Сылӧн синъяслӧн татшӧм видзӧдлӧмсьыс менам вунiсны став дойясӧй, и меным весигтӧ лои зэв  на лӧсьыд.
– Юра, кыдз нӧ тi лысьтiнныд асланыд грознӧй “батьыдлы” паныд сувтны?
– Свобода либӧ смерть! – кирги-шуи ме став  мувывса свобода радейтысьяслысь бордъя кывъяссӧ.  
Капитан шоныд, кузь туйын сарӧгмыштӧм чуньяснас малалӧ менсьым юрӧс, кытчӧ, вӧлӧмкӧ,  тшӧтш чеччыштӧма йӧг, менсьым шудтӧм голяӧс,  кодi лоӧма лӧза-гӧрда. Малыштас, юалас: “Доймӧ?” Сылӧн чуньясыс тӧдчымӧн небыдджыкӧсь  Сӧтана Матевлӧн кӧрт кияс дорысь. Ме висьталi капитанлы та йылысь. ((0101)) Воча кыв пыдди ныв козьналiс менӧ ещӧ на нежнӧйджык да ещӧ на гӧгӧрвотӧмджык видзӧдласӧн.
– Менам сьӧлӧмӧй муртса эз пот вылiас сулалiгӧн, – шуис сiйӧ видзӧдлассӧ ме вылысь чӧвтлытӧг.Ме нин кӧсйи эновтны штурвалсӧ.
– “Мый кӧть эз ло, удж мед век вӧлi главнӧйӧн”, – казьтыштi ме Люсялы ассьыс жӧ кывъяссӧ.  
– Ок, лёк поз, абу вунӧдӧма!.. – шуис да шудаа серӧктiс. – Юра, висьтав веськыда, бара ме вӧсна ставыс лои? Да? Матевыс мекӧд мыйкӧ кӧсйис  вӧчны? Да?
– Эз жӧ...
– Нолы, видзӧдлы меным синмӧ!
– Татшӧм уджыд! Тэнад синмӧ ме верма видзӧдны лунтыр да и войбыд, дугдывтӧг.
– Тэ вай эн кытшлав, эн кытшлав сёрнинад, висьтав веськыда, мый вӧсна кӧсьыс лыбис?
– Код но! Спиртӧн вӧлi тувкӧдӧ меным: ю пӧ. А ме, мися, ог кӧсйы. Сыысь и шонтiс пель бокӧс. Код мортыдлы уна-ӧ колӧ. Верма вайны дозсӧ.
Ме петалi да пыртi спирт колясъяса грелкасӧ.
– Мый – танi? – шемӧсмис Люся.
– Танi... Грелкасӧ ӧд мортӧс шонтӧм вылӧ и лӧсьӧдлӧма.
– Но и йӧз! Но и йӧз! Кыдз сӧмын оз ылӧдчыны тайӧ пеж заразаыс вӧсна! – майшасис Люся,  нёпкысьӧм бокъяса грелка малалiгтыр.
– Гашкӧ, ӧнi ми тайӧ заразасӧ юыштам? Мед личӧдыштны дойяснымӧс?
– Сӧмын не тайӧс! – скӧрысь горӧдiс ныв да  котӧртӧдiс грелкасӧ ывлаӧ. Здук мысти бӧр пырис,  и ме жальпырысь казялi, мый грелкаыс увлань юра  нин, разьӧм пробкаыс лётъялӧ кӧв йылас. Шурс  шыбитiс грелкасӧ пельӧсӧ, пыралiс аслас чемоданӧ  да судзӧдiс джынъялӧм коньяк доз.
– Со мый ми тэкӧд юыштам, а не эсiйӧ пежсӧ. Ӧд сы вӧсна муртса-муртса эз джагӧдны тэнӧ...
– Люся, шӧвк тугйӧй тэ менам! – пӧся шуи ме.
– Кыдзи, кыдзи?
– Шӧвк туг, мися...
– Коньяк вӧснаыс? Да? .. Ёнасӧ эн радлы, сӧмын сё грамм... Но, уна вылӧ сё ветымынӧс. Кыдзи  капитанӧс мездысьлы.
– Мездысьлы? Люся, ме жӧ висьталi тэныд...
– Чӧв-чӧв, ылӧдчан!
Коньяк бӧрад – а кисьтiс сiйӧ пӧшти стӧкан  тыр – менӧ тӧдчымӧн кокньӧдiс: голяӧй эзджык  кут доймыны, кыдзкӧ сьӧлӧм вылын личалыштiс да  быттьӧ и мудзӧй бырис. Буракӧ, оз весьшӧрӧ шуны,  мый коньякыд – шондi, кодӧс йӧз – абу на тай  йӧйӧсь найӧ! – велалiсны лэдзны ас пытшканыс...  Ме чайта, тадзи кымын жӧ думайтiс Аршын, кор юис ассьыс пайсӧ. ((0103)) Топалӧм чужӧмыс сылӧн, код  вылын бритчытӧмысла кузякодь нин нюжалӧма  шочиник еджгов ус-тош, пырысь-пыр вирсялыштiс,  узьтӧмысла гудырмӧм синъясыс ловзисны, пондiсны кыпыда югъявны. Ачыс Люся тшӧтш юыштiс  кыпӧдысь-ловзьӧдысь винасӧ. И регыд мысти сылӧн  лӧсьыдiник чужӧмыс кутiс кажитчыны меным  помтӧм бурӧн. И кыдзкӧ вывтi нин донаӧн да асӧн,  сэтшӧм донаӧн да асӧн, мый ме весиг тӧждысянаа  думыштi: “Оз, оз сэсся вермы лоны сiдзи, мед эськӧ  сiйӧ вӧлi кӧнкӧ меысь ылын! Ме кӧсъя аддзыны сiйӧс быд лун!” Сэсся менам вежӧрын бара на вуджӧртiс Тамаралӧн мыгӧрыс, и ме, думысь, шыӧдчи  сы дiнӧ сӧ кутшӧм кывъясӧн: “Тамара, тэ зэв шань  нывбаба, тӧдӧмысь, ёна бурджык ме дорысь. Но  тэа-меалы ӧтлаын мунны, буракӧ, абу кивыв”.
Люсялы ми тшӧктӧм узьыштны.
Кор ми Аршынкӧд кыкӧн колим рубкаын, ме тупйи кубрик весьтса люк, ачым сувтi штурвал  сайӧ, а сэсся и висьталi, кыдзи-мый лыбис косьыс.  Мыйӧн сӧмын Аршын кывлiс Матевлӧн пеж ыршасьӧм йылысь, кыдзкӧ дзоньнас дрӧгмунiс, пондiс  тiравны, кузьмӧс чужӧмыс, кодi пырджык овлӧ  шыльыдӧн да лӧньӧн, ме эськӧ шуи весиг, тӧждлун  тӧдтӧм лӧньӧн, векыштчис ыджыд лӧглунысла да  быттьӧ тыри зывӧктана руӧн.
– Гадина! – пиньсӧ йирыштӧмӧн шуис сiйӧ.

((0104))
И шуис сэтшӧм гӧлӧсӧн, мый ме пырысь-пыр жӧ  кылi, гӧгӧрвои, мый тайӧ кузь зонмыслӧн скромнӧй  сьӧлӧмын ӧнiя здукӧ мунӧ-вӧчсьӧ биа-пӧсь удж,  кодi, мед кӧть сiйӧ оз дыр нюжав, унатор вермас  вежны-бергӧдны.
Сёрни пантӧдз ме чорыда кӧсйи юавны Аршынлысь, кутшӧм лача кутӧ сiйӧ Люся вылӧ. Но ӧнi  менам эз бергӧдчы кывйӧй юавны тайӧс.
И ми чӧв олiм.
А вӧльнӧй свет вылас дзирдалiс нин гажа лун.
Шондi югыдӧн сӧдзмӧдӧм лӧз енэжӧд кокньыдик  еджыд парусъясӧн кывтiсны шочиник кымӧрторьяс. Паныд пӧльтiс вочасӧн енмысь вой тӧв, кодi  быттьӧ кыдзисюрӧ гӧрис-путкылялiс паськыд ва  веркӧссӧ. Бӧрвылын, важ моз кывзысигтыр, шлывгис-кыссис винёв тросъясӧн кӧртвомалӧм пур, гольвидзис лым еджыд кыддзӧн. Менам киясӧй зумыда  кутiсны штурвал, код пыр ме бура кылi миян ичӧтик корабль сьӧлӧмлысь личавтӧм вынӧн пессьӧмсӧ.

VI

Час-мӧд мысти миян дiнӧ кыпӧдчис Люся. Узьӧм бӧрад чужӧмыс сылӧн быттьӧ сӧстӧммыштӧма-банйыштӧма. Куимӧн ми нуӧдiм “военнӧй сӧвет”, кӧнi видлавсис улiын кӧртавлӧм “мятежникъяслӧн” водзӧ лоанаыс.
((0105))
– Вайӧ видламӧй ещӧ ӧтчыд бурӧн сёрнитны  Матевыскӧд! – пӧся шуис Люся. Тайӧн сiйӧ ёнакодь  шензьӧдiс менӧ; веськыда кӧ шуны, ме чайтлi, мый  ӧнi капитанлӧн бырис нин став терпенньӧыс и сы  сьӧлӧмын Матев дiнӧ некутшӧм милӧсть сэсся  абу. – Вайӧ ӧтвылысь бурджыка янӧдамӧй сiйӧс!  Ёсьджык-сатӧкджык кывъясӧн бытшкам сьӧлӧмӧдзыс! Мед нэм кежлӧ йиджас! ..
– А оз-ӧ сiйӧ думышт сэки, мый сы водзын бара на ыжъяс? – шуи ме.
– Мен кажитчӧ, ӧнi сiйӧ зэв ёна майшасьӧ.  Гашкӧ, весиг полӧ, мый судӧдз вермас лоны, – нуӧдiс Люся ассьыс визьсӧ.Сiдзкӧ, сьӧлӧмыс ӧнi сылӧн весассьыштiс лёксьыс, и бур кывйыд мӧрччасджык сыӧ.
– Прӧститам ӧнi сiйӧс, а веськалас вомас сё  грамм, и ставыс вунӧ бара, – шуис Аршын. – И прӧститны татшӧмторйысь... – сэсся сiйӧ ас кадӧ  тшӧкмунiс.
– Кутшӧмторйысь? – капитан пырысь-пыр жӧ бергӧдчыштiс Колялань.
– Кыв кутана удж вӧчигӧн юӧмысь да тышкасьӧмысь! – меным лои вештыны лишнӧй шуысь  Аршын вылысь гым-чардсӧ. – Этша ӧмӧй тайӧ?  Капитан лыйыштiс менӧ сотысь видзӧдласӧн: сiйӧ, дерт, казялiс, мый ми дзеблалам сыысь мыйкӧ. ((0106)) Сэсся и юалiс Аршынлысь:
– А тэ эськӧ мый вӧзйин, Коля?
– Судӧ сетны колӧ таысь! – чорыда шуис мӧдыс.
– Да тэ нӧ мый?! – ырсмунiс Люся. Бергӧдiс шӧйӧвошӧм чужӧмсӧ мелань – тайӧяс пӧ, буракӧ,  ӧти кывъясьӧмаӧсь нин. – Юра, кыдз нӧ сiдз?..
– Ме эськӧ мӧд ногджык вӧчи: ме эськӧ чеччӧдi Матевсӧ овтӧм дi вылӧ, – шуи ме.
– Да тэ эн серав! Лючки сёрнит...
– Ме лючки и сёрнита: колӧ чеччӧдны сiйӧс корабль вылысь.
– Да ӧд карӧдзыс матын нин коли! Рейсыс  помлань воӧ...
– Буретш та вӧсна и колӧ чеччӧдны. Дерт, тайӧ  ёна пыркнитӧдас... Но, ме чайта, мӧд ногыс оз позь.  Быттьӧ кӧсъям кӧ ми сьӧлӧмсяньным отсавны Матевлы... Ме водзвыв артала: дерт, та бӧрын сiйӧ  вермас лоны миянлы некор миритчытӧм врагӧн; но  вермас лоны и сiдзи, мый сiйӧ ачыс жӧ коркӧ аттьӧалас ставнымӧс миян чорыдлунысь.
– Но тайӧ жӧ вывтi нин чорыд лоӧ! Ок, зоньяс, зонъяс... А думыштлiнныд-ӧ тi сылӧн... висьысь  гӧтыр йылысь? Мый лоӧ гӧтырыскӧд, кор мужикыс  татшӧмнас, вӧтлӧмнас да сьӧлалӧманас, воас гортас? Кор висьталас, мый сыкӧд лои?
– Ме чайта, сiйӧ эз на дзикӧдз выжывмы, мед эськӧ буретш ӧнi висьтавлыны гӧтырыслы та йылысь, – шуи ме.
– Сiдзкӧ, тэ он кӧсйы вежны кывтӧ?
– Ог.
– А тэ, Коля, мый шуан та вылӧ?
– Не кӧ сетны судӧ, то тайӧ медбура лӧсялӧ. Ме – за.
– Но тайӧ жӧ не морт ногӧн лоӧ! Вывтiасьӧм  лоӧ!..
– А прӧститам кӧ, – друг пӧся шуис Аршын, – мый кутас думайтны Юнга? Сiйӧ кутас думайтны,  мый Матев кодь йӧзтӧ некод нинӧм оз вермы вӧчны... Мый найӧ век кольӧны правӧсь, кӧть мый оз  вӧчны... Ме ачым пыр на сiдз думайтлi... Ӧнӧдз...  А бур ӧмӧй, кор тадзи думайтан?..
Аршынлысь ме шоча на кывлi та кузьта сёрнитӧ. Сiдзкӧ, голя помӧдзыс нин воӧма-чукӧрмӧма  мортыдлӧн. А ещӧ шулӧны, мый гулюлӧн пӧ варыш  гыж оз пет. Со и петны пондӧма...
Со кыдзи пондiс лоны. Буракӧ, ньӧти катер вылын на тадзсӧ эз вӧвлы – мед эськӧ кодӧскӧ экипажысь вӧтлiсны-чеччӧдiсны рейс помланьӧ нин.
Сӧмын вот кыдзи могмӧдны тайӧ чорыда шуӧмсӧ? Кор нин ещӧ корабльса командир некыдз оз  кӧсйы ӧти кывйӧ воны?
((0108))
– Медбӧръяысь юала: сiдзкӧ, тi кыкнанныд сы вӧсна, мед чеччӧдны Матевӧс?
– Да!
– Юра, ме эг кут тӧдны тэнӧ! – Люсялы, буракӧ, усис тӧд вылас, кутшӧмӧн ме вӧвлывлi сплавконторалӧн комсомольскӧй конференцияяс вылын.  Сэнi ме пырджык дорйывлi мыжмӧмъясӧс, корлi  небыдджыка мыждыны.
– Ме и ачым ачымӧс ог тӧд, – вочавидзи ме  Люсялы. – Но ме сьӧлӧмӧн кыла: мӧд ногыс оз  позь! Ме тэысь бурджыка тӧда Гертрудсӧ... Лэдз  меным аслым помӧдз вайӧдны ставсӧ.
Люсялӧн шӧйӧвошӧм чужӧм вылын вӧлi сы  мында шог да дой, мый сьӧлӧмӧй менам доймис-кырласис сы вылӧ видзӧдiгӧн. “Гашкӧ, ӧнi, тайӧ  помтӧг кыв кутана курыд здукас, сiйӧ ыджыда  каитчӧ, мый петiс миянкӧд рейсӧ?” – думыштi ме  мучитчысь нылӧс быд ногыс ошкиг-мелiалiгтыр.
– Ачыд, шуан, висъталан? – пыдiсянь петысь  видзӧдласыс сылӧн сувтiс ме вылӧ, и тайӧ вежсьӧм  видзӧдлассьыс ме эг нин казяв сӧмын на вӧлӧм дивитӧмсӧ да скӧралӧмсӧ. – А сiйӧ кӧ оз кывзы? Ме  на ӧд капитаныс...
– Ме висьтала став команда нимсянь и... капитан нимсянь тшӧтш.
– Но, сiдзкӧ, лэччы... Сӧмын кыкнанныд лэччӧй!.. ((0109)) Ӧтнад эн мун, Юра... – усьӧм гӧлӧсӧн помалiс сiйӧ.
Менам голяӧй гӧрддзассис курыд, джаг гӧрӧдӧн... Мый нӧ тайӧ ме пондi вӧчны? Мый нӧ мучита  нывсӧ дай ачымӧс? .. Гашкӧ, не лэччыны сюра Сӧтана дiнас? Мед олӧ кыдзи ӧнӧдз олiс? Мед и водзӧ  йӧйталӧ, усьласьӧ йӧз вылӧ, кодкӧ, гашкӧ, миянтӧг  сюрас, миянтӧг песовтасны сьылiдзирсӧ? .. Кыдзкӧмыйкӧ вайӧдам пурсӧ, а сэсся зыктӧг-шумтӧг мунам сы дiнысь мӧд катер вылӧ... Ачыс мунас ли...  Ӧнi кӧ тадзсӧ тшӧктыны сылы, оз кут водзсасьны...  И сэки ӧти врагӧн этшаджык лоӧ му вылын...
Тадзи али мый, сӧтана пызь, вӧчны?!
Аршынкӧд лэччим улiӧ да разялiм коньӧр “бунтовщикъясӧс”, кодъяс узьыштӧм бӧрад палялыштӧмаӧсь нин да вӧлi зымӧдчӧны-чужъясьӧны. Кымыньнад дырӧн куйлӧмысь чужӧмъясныс налӧн  ёнакодь визьӧсьлӧмаӧсь да чукрасьӧмаӧсь. Кыкнаныс медводз сьӧлӧм бурмытӧдзныс нюжмасисны”  ружтiгтыр ӧвтчисны кияснаныс, сэсся Гертруд уськӧдчис папирос пачкалань. Ачыс ӧзтiс дай Юнгалы  мыччис.
– Чӧртъяс! – скӧравтӧг шыасис Матев миян  дiнӧ. – Крепыда тi миянӧс гартлӧмныд: ки ни кок  ог вӧлi вермы вӧрзьӧдны. Мыйкӧ керим али мый  кодалiгад? А мый шуӧ эсiйӧ, тшытшыбылкаыс? ((0110)) Дерт, кӧнкӧ, сiйӧ тшӧктiс кӧртавлынысӧ? Лӧгыс,  кӧнкӧ, ёна и петӧ ме вылӧ!
Сылӧн яндысьтӧм сёрниысь, нинӧм абусьыс Люсяӧс суклялӧмысь ме друг сэтшӧма чажнитi-скӧрми, мый муртса-муртса эг сьӧлышт сылы пыктӧм-щӧтясьӧм няйт чужӧмас.
– Гера, тэныд ковмас эновтны миянлысь корабльнымӧс, – шуи ме сылы ньӧжмыда, но меным  ковмис уна вын, мед эськӧ не лэдзны ас пытшкысь  сэнi чашйысьысь бушковсӧ. – Тэныд ковмас петны  ӧнi жӧ, карӧ вотӧдз. Тадз шуис команда.
– Тi нӧ мый, йӧйтӧдланныд менӧ? – шуис сiйӧ  воддза моз серамбанӧн. – Аддзӧмаӧсь, кодӧс йӧйтӧдлыны... Тi, бурджык, Юнгаӧс, вай Юнгаӧс повзьӧдлӧй тайӧн. – Шуалiс тадзи, но аслас посньыдик, юӧмысла пыктыштӧм синъясын, кодъясӧн зэлыда видзӧдiс ме вылӧ, не этша вӧлi тшӧтш и тӧждысьӧм: збыль али мый пӧ мыйкӧ лёктор вӧчи?
– Тэныд ковмас петны, Матев... – джӧмдаланаа шуис тшӧтш Аршын.
– И та тшӧтш сiдзи жӧ кӧкан? Тi нӧ мый – збыльысь? 
– Таысь збыльджыкыс оз овлы, – шуи ме. – Шуӧма, быттьӧ кӧрталома.
– А ме ог кӧсйы петны! – Матев вежис гӧлӧссӧ.
– Бурӧн он пет, лёкысь вӧтлам.
((0111))
– А тi видлӧй. Садьтӧм кодтӧ лӧсьыд вӧлi кӧртавлыныд-а.
– А мый нӧ – видлам,чорыда шуи ме. – А помӧдз кӧ лӧгӧдан, ми вермам на и висьтавны  сплавконтораын да ещӧ ӧткымынлаын ставсӧ, мый  танi лои.
– Да мый нӧ вӧлiсӧ?! Мый тi нетшканныд менсьым сювйӧс? !
– А тэ быттьӧ он и помнит?
– Да збыльысь ог помнит, Юра! Будь проклят, помнита кӧ мыйкӧ! Сӧмын кутшӧмкӧ пессьӧм ру  пыр моз помнитышта...
– Бур пессьӧм! Аддзан, ме сёрнитны ог вермы! Голяӧс, буракӧ, песовтiн.
– Мыйысь нӧ ставыс лои? Менам некутшӧм лёклун эз вӧв тэ дiнӧ! Честьӧн шуа!
– Тэ кӧсйин мырдӧнавны капитанӧс.
– Сӧра-ан?! – Гертрудлӧн ме вылӧ видзӧдысь синъясыс кутiсны чашкавны, сэсся наын быттьӧ  кынмис ужас.Сӧра-ан?.. – ужасӧн тырӧм синьясас сылӧн друг мыйкӧ дрӧгнитiс, и ме пырысь-пыр  жӧ шуи аслым, мый сылы ӧттор-мӧдтор уси тӧд  вылас.
– Тэ вай эн лэдзчысь коньӧр улӧ! Тэ зэв бура  ставсӧ помнитан. Лӧсьӧдчы. Ми огӧ вермӧй сэсся  видзӧдны тэ вылӧ...
Здук кежлӧ пуксьылӧм чӧв-лӧньсӧ виччысьтӧг торкис Юнгалӧн сыркмунӧм-лӧвтыштӧмыс. Сiйӧ пукалiс кияс вылас юрсӧ ӧшӧдӧмӧн да коньӧр моз  дернитчывлiс став тушанас.
– Кӧть мый кер, ог помнит, Юра! – чегсис сёрнинас Гертруд. – Спирт дозсӧ пӧшти ӧтнам ставсӧ  юи... Уна-ӧ колӧ этайӧ зырымбедьыслы?.. Збыль  али мый сэтшӧмтор кӧсйи керны?.. Ок-ок-ок!.. Пеж  винаыд кыдзи йӧйтӧдлӧ ми воктӧ... Он жӧ ӧд чеччӧд, татчӧдз нин воим да?.. Ме тай нӧ тэнӧ век на  другӧн лыддьылi... Коднад мыйыс оз овлы да!..
– Гера, тэ дзикӧдз вельмин... Дзикӧдз! Тырмас  сэсся кодалӧмнад пӧсйысьны! Тэ этштӧ эн понды  тӧдны... Меным кутiс лоны яндзим, мый тэ менӧ  другӧн шуан... Весась корабль вылысь!
– Юра, меным ӧнi и аслым зэв яндзим, мый  сiдзи лоис! .. Шонты пельвужӧс! .. Таляв... Кыв ни  джын ог шу... Но эн вӧтлы катер вывсьыс! .. Тайӧ  жӧ позор!
– Эг ме ӧтнам тадзсӧ шу...
– Аршыныд тэнсьыд кывзысяс...
– Велалiн пон туйӧ пуктыны Аршынтӧ, да?! –  виччысьтӧг яра горӧдiс Коля. – Велалiн?! А ме ӧд  морт жӧ! Кылан, морт!
Матев весиг шӧйӧвошлiс Аршынлӧн ыззьылӧмысь, сiйӧ, дерт, эз виччысь Колясянь татшӧм вувзьысьӧмтӧ. Сэсся шогпырысь шуис:
– Неужели ме тэныд нинӧм бурсӧ эг вӧч, Аршын? ((0113)) А? Выттьӧ тай нӧ и пароход новлӧдлыны велӧдi. Уна-ӧ нӧ тэ тӧдiн, кор миянӧ воин? Куш сӧмын дизель мыйтакӧ тӧдыштiн...
– Этшаник бурыскӧд тэ быд лун оскорӧляйтiн менӧ, неморт туйӧ пуктiн. Вина юны велӧдiн...
– А мый нӧ либӧ водзджык та йылысь эн висьтавлы?
– Ладнӧ, Гера, – орӧдi ме налысь сёрнисӧ, –  вай бурӧн чукӧрт чемодантӧ. Кыв миян шуӧма и  вежны ми сiйӧс огӧ кӧсйӧй... Начальстволы верман  висътавны, мый висьмин да кывтiгкостiыд ковмис чеччыны больничаӧ, – шыбитi ме	вӧйысьлы гез пом.
Ох-хо-хо! – гажтӧма ышловзис Матев.Этадзи тэ пондiн вежсьыны баба вӧсна, Юра? Кутшӧмкӧ тшытшыбылка вӧсна?.. Кутшӧм синъясӧн нӧ  эськӧ ме гортӧ пыра, вӧтлан кӧ пароход вывсьыс?
Меным вӧлi сьӧкыд нуӧдны тайӧ сёрнисӧ, а нӧшта сьӧкыдджык видзӧдны Гертруд вылӧ: сылӧн  чукрасьӧм-нямрасьӧм туша-рожаыс, каитчысь-майшасьысь чужӧмыс сiдзи и нормӧдiсны сьӧлӧмӧс, и  менам кӧнкӧ зэв матынӧсь вӧлiны кывъяс: “Да лешак тэкӧд – кольччы!”
Со кытчӧдз воис Гертрудыс. А ӧд сыысь эськӧ вермис лоны прамӧй морт. Вермис лоны! .. Но сiдзи нин тай со пуксис сылӧн олӧмыс: челядь дырсяньыс, сiйӧ зарни кадсяньыс, кор мортлӧн сьӧлӧмыс  медся сӧстӧм, кор сiйӧ медъёна кылӧ сы дiнӧ быд  инмӧдчылӧм, – сiйӧ ылӧ кольӧм кадсяньыс кыдзкӧ  музгыльтчис-песовтчис сылӧн олӧмыс да и пондiс  исковтны-гӧгыльтчыны кыдзсюрӧ да кытчӧ веськалӧ...
Ставсӧ  тайӧс ме  вӧлi  бура  гӧгӧрвоа. Но  не  омӧльджыка ме вӧлi гӧгӧрвоа и мӧдтор: ӧнi кӧ ме  дзикӧдз норма да небзя сьӧлӧмӧн, то сылӧн, менам  ёртлӧн, увлань исковтӧмыс оз дыр кежлӧ дугдыв,  кыдз шуис нин Аршын, вомас вина веськалӧм бӧрин сылӧн ставыс бӧр вунӧ. А миян чорыд приговорным гашкӧ и збыльысь отсалас сылы. Гашкӧ,  татшӧм вӧвлытӧмторсьыд сылӧн сьӧлӧмыс, кодi, буракӧ, нитшсялӧма нин юӧмсьыс да йӧз вылын  ыджыдалӧмсьыс, пыркнитчас-вӧрзяс сэтшӧм ёна,  сэтшӧм вынӧн, мый мортыс весьӧпӧрлас да кутас  корсьны-бӧрйыны олӧмсьыс мӧд, косджык да лӧсьыдджык туй, кодi эськӧ мед эз пырт пемыд козъя  вӧрӧ, а вайӧдiс гажа кыпыд ягӧ.
Кузя нюжалӧм сёрнитчӧмъясным миян, буракӧ,  петкӧдiсны капитаннымӧс ас паскалльӧ вывсьыс.  Сiйӧ чукӧстiс рубкаӧ Аршынӧс да ачыс лэччис  улiӧ. Нывлӧн тӧждысьысь синъясыс юасянаа гӧгӧртӧдiсны миянӧс – Матев зумыша пукалiс топчан  вылын, а ме, киясӧс зепъяоӧ сюялӧмӧн, сулалi пызан мӧдарын. Гертруд кыпӧдiс дженьыда шырӧм сьӧкыд юрсӧ Люсялы воча да, буракӧ, асьсӧ мырдӧналӧмӧн моз шуис сылы: ((0115))
– Сiдзкӧ, милӧсть абу тiян?.. А ме чайтлi, небыдджыкӧсь тi... Вывтi нин бурӧн шусянныд да...  Морт вӧсна сулалысьясӧн... А танi со гӧтырлӧн  медбӧръя лун-вой... Ме, мед юысь да лёк морт, и  то эськӧ небзи татшӧминад...
Люся сулалiс вежсьӧм, кабала кодь еджыд чужӧма. Со сiйӧ ойӧктӧмӧн моз кызӧктыштiс, и ме сьӧлӧмӧн кылi: ӧнi сiйӧ шуас мыйкӧ сэтшӧмӧс, мый  бӧрын став миян водзвыв сёрниясным, став кӧсйӧм-шуӧмъясным лоӧны весьшӧраӧсь. И ме пановтi капитанӧс:
– Гера, тэныд ковмас петны катер вылысь.
Капитанлӧн кельыд чужӧмыс ыпнитiс-гӧрдӧдiс, сiйӧ ранитчӧм юсь моз дернитчылiс места вылас,  чепӧсйыытлiс меланьӧ, сэсся шурк-шарк бергӧдчис  да уськӧдчис аслас каютаӧ, клоп пӧдлалiс ас бӧрсяыс ӧдзӧссӧ. Здук мысти сэнi кылiс сьӧкыда грымгысьӧм-усьӧм, буракӧ, ныв пыригмозыс шыбитчис топчан вылас.
– Буракӧ, зiльӧ петкӧдлыны, мый абу на жӧ  дзик сьӧлӧмтӧм, – шуис Гертруд капитан бӧрся  пӧдласьӧм ӧдзӧс вылӧ шензьӧмӧн сорӧн видзӧдiгтыр.
– Быдӧн кӧ эськӧ вӧлi сылӧн кодь сьӧлӧма... – меным вӧлi сьӧкыд сёрнитны, меным окота вӧлi уськӧдчыны Люся бӧрся да мелiа шыльӧдӧмӧн-малалӧмӧн бурӧдны-такӧдны сiйӧс.
– А тшытшыбылкаыс тэнӧ бура кӧртвомалӧма, – дойдалiс-сёрнитiс Гертруд,– бӧж дорсӧ нювны  велӧдӧма... Эз кӧ эськӧ ӧд, сэтшӧма эн звермы сы  понда...
– Сыысь, мый тэ кӧсйин вӧчны, лыйлӧны на  йӧзӧс! Кыдз тэ он гӧгӧрво тайӧс?! Тэ жӧ вермин  нывсӧ нэм кежлӧ немортӧн вӧчны...
– Сiйӧс, небось, тэ жалитан? Нювсигадтӧ, дерт...  Сулав, а кыдз нӧ либӧ Аршынушконым миян?  Кыдз нӧ сыкӧдсӧ тi ладмӧдчинныд? Сiйӧ тай нӧ,  кор ми ӧтлаынсӧ юим, синваӧн вӧлi мыссьӧ да шуӧ:  радейта пӧ капитаншаӧс. Ачыс пӧ сiйӧ ме вылӧ  мелiа видзӧдӧ и... Кыдз нӧ либӧ юканныд? Али ӧтвылысь? .. Кыдзи, шуан тай, ме кӧсйылi? ..
– Пӧдлав пеж вомтӧ! Мый весьшӧрӧсӧ ныв вылас каттьысян! Кӧсъян кӧ тӧдны, сiйӧ водзсяньыс  эз кӧсйы, мед тэнӧ чеччӧдны. Кӧсйис бурӧн ладмӧдны,сэсся ме личӧдыштi гӧлӧсӧс да содтi: – Нинӧм оз тӧд сiйӧ и тэнад лёк кӧсйылӧмыд йылысь.
– Сӧра-ан? – шемӧсмис Гертруд.
– Мый бурыс меным сӧрӧмсьыс.
– Сiдзкӧ, ставсӧ тайӧс ачыд тэ думыштiн? Тэ нӧ мый – кӧсъян лоны меным нэм кежлӧ врагӧн? – Матевлӧн чорзис гӧлӧсыс, векньыда дзульялысь синъясыс пондiсны быттьӧ розьӧдны менӧ. Ме быдсӧн йӧжгыльтчылi сылӧн сотысь видзӧдласысь  да ӧти здукӧн зэлалӧм ыджыд сьӧкыд тушаысь,  кодлысь вынсӧ да ярлунсӧ ме бура нин тӧдi. И пырысь-пыр жӧ менам шогпырысь думыштсис, мый  водзӧ вылӧ меным, буракӧ, не ӧтчыд на ковмылас  дрӧгнитлыны ме вылӧ лӧгалысь тайӧ ошкыскӧд паныдасигьясӧ, торйӧн нин паныдасьӧмыс кӧ лоӧ пемыд вӧйӧ... Но, кыдз шуласны, бӧрвылысь став  посъяссӧ вӧлi нин сотӧма, и бӧрыньтчан туй менам  эз вӧв.
– Ме некор эг кӧсйывлы и ог кӧсйы лоны тэныд врагӧн. Ме абу на йӧй... Ме тӧда, мый лоӧ кӧ  тадзи, сэки меным ёна бурсӧ нинӧм виччысьны. Но  та вылӧ видзӧдтӧг, ме век жӧ чорыда шуа: тэныд  ковмас петны корабль вылысь!
– А ӧд ми вермам на и паныдасьлыны тэкӧд мӧдлаын. Кор тэ дор сулалысьыд этшаджык лоӧ.
– Вермам, дерт. Ме жӧ ог шу, мый ог кӧсйы  сэсся паныдасьлыны... Кӧть и таладор югыдыд паськыд. Ме кута бурджыка лӧсьӧдчыны татшӧм паныдасигкежлас.
Миян видзӧдласъяс вочаасисны. И мен кажитчис, мый налӧн вочаасянiнын сявкнитiс югыд би,  и кылiс тшӧтш гымлӧн йиркнитӧмыс.
Ме вӧлi нин вылiын, палуба вылын, кор недыр  мысти капитан бӧр сувтiс штурвал сайӧ. Ныв вӧлi лӧньӧма нин. ((0118)) Сӧмын тай пырджык серамбана  гожъялыштӧм чужӧмыс лоӧма кыдзкӧ стрӧгджыкӧн, и быттьӧ неуна гӧрдӧдыштӧмаӧсь син доръясыс.  Гашкӧ и бӧрдыштiс...
– Юра, кӧн нӧ Васяыс дзебсясьӧ? – юалiс капитан.Сыкӧд ӧд колӧ жӧ сёрнитыштны.
Юнгаӧс ме аддзи моторнӧйысь, меддзескыд пельӧссьыс, сiйӧ вӧлi пидзӧсчанясьӧма заправитчан  ведра весьтӧ да гырксӧ гугӧдтӧдз вукъялӧ-восӧ. Коньӧрӧс, дерт, пӧкмелляыс вӧдитiс. Мортыд вӧлi  дзоньнас лесмунӧма, лоӧма пыдзыртӧм ветьӧк кодьӧн, чужӧм вылас эз вӧв ни ӧти вир чут. Синъяссӧ  дзебигтыр сiйӧ ӧдва-ӧдва кыпӧдчис трап кузя.
Васялы, тӧдӧмысь, сьӧкыд вӧлi не сӧмын пӧкмелляысь, ёна сьӧкыдджык сылы, буракӧ, вӧлi сьӧлӧм доймалӧмсьыс. Ӧд мортыдлӧн первой рейссянь  жӧ эз со лючки-ладнӧ кут артмыны.
Гортсьыс мӧдӧдчигӧн сiйӧ, дерт, ёна надейтчис  Матев вылӧ, кӧнкӧ чайтiс, мый Гертрудлӧн ён борд  улын кокньыдджык сылы лоӧ: кывзысьны пӧ кута, кӧть мый тшӧктасны, кута вӧчны. Медтыкӧ сьӧмыс укджык воас, медтыкӧ батьыслы бурджыка  отсыштны керканысӧ паськӧдны. А танi, видзӧд, со  кыдзи кутiс артмыны. Сылысь нырщиксӧ, кодлы  сiйӧ помтӧг эскис да код моз, гашкӧ, и кӧсйылiс  лӧсьӧдны ассьыс олӧмсӧ,тайӧ вына мортсӧ со  пӧрӧдiсны. А сыкӧд тшӧтш и ачыс сiйӧ, Васька Чудов, тшӧтш мыжмис-сюрис. ((0119)) Гашкӧ и, код тӧдас,  кутшӧм мыж на тшӧтш вӧчис, ӧд нинӧм оз помнит,  мый лои...
Вермас лоны, Вася ӧнi думайтiс сы йылысь, мый  ен югыдыд тай вӧлӧма абу дзик сэтшӧмӧн, кутшӧмӧн тыдалӧ бать-мам дiнсяньыд. Сэнi, вӧлӧм, колӧ  не сӧмын ас вӧснаыд пессьыны, но тшӧтш и ёна  думайтны тэнӧ кытшалысь йӧз йылысь, налӧн оласног йылысь; колӧ, вӧлӧмкӧ, кужны тӧдмавны, мый  жӧ олӧмас бурыс да мый лёкыс, а сэсся и сувтны  кодарланяскӧ, быть дорйыны кодсӧкӧ.
– Вася, – шыӧдчис коньӧр моз сулалысь Юнга  дорӧ капитан, – танi ӧткымынӧн корӧны чеччӧдны  тэнӧ аслад юысь другыдкӧд овтӧм дi вылӧ. Мый тэ  шуан та вылӧ?
Вася мырдысьӧн моз нюмъёвтiс. Сiйӧ, дерт, казялiс, мый сыкӧд сёрнитӧны оз нин сэтшӧм чорыда, кыдзи Матевкӧд, мый весиг со шутитыштӧны  на; сiйӧ мыйтакӧ збодермыштiс да воча юалiс капитанлысь:
– А мый ми сэнi кутам сёйны?
Сылӧн воча кывйыс вӧлi зэв виччысьтӧмӧн и ми ставӧн – Аршын тшӧтш танi вӧлi и – гажаа серӧктiм. 
– Мый сюрас! – шуис Люся. – Ковмас Робинзӧн моз медводзсяньыс заводитны. Кымынкӧ нянь  тусь сетам...
((0120))
– Сёяныд кӧть и этша лоӧ, – шуи ме, – сы  пыдди прӧст кадыд уна лоӧ: пӧттӧдзныд позяс думайтны олӧм йывсьыд.
– Кадыдтӧ лоӧ, – водзсасьтӧг нюмъялiс Вася. – Сӧмын ӧд тшыг кынӧм вылад омӧля жӧ думайтсьӧ...
– Кывзы, Вася, – шуис капитан. – А ми кӧ  тэнӧ некытчӧ огӧ чеччӧдӧй, тэнад артисталӧм вылӧ  видзӧдтӧг кӧ колям катер вылӧ, кыдзи тэ водзӧсӧ  кутан овны-уджавны?
Юнга эскытӧма да тэрыба гӧгӧртӧдiс миянӧс  синъяснас, кыйкнитлiс наӧн менам юр вылӧ, кытчӧ  сiйӧ лӧсыштiс ведрӧвӧй кастрюляӧн, да шуис:
– А татшӧмторсьыд позьӧ не чеччӧдны?
– Кодсюрӧӧс, гашкӧ, и позьӧ, – эскӧданаа шуис капитан.
– А тэ, Юра, он кут лӧгавны ме вылӧ? Юрад пӧ тай сӧтсьӧма да... Дизель йывсьыд бара кутан  висьтавлыны?
– Тэнад сӧтӧмыд меным – ном курччӧм! –  кыдз верми кыпыдджыка шуи ме. – Талун жӧ вунас... А сёрнитны кӧ дизель кузя, то... то ме кӧсйыся вӧчны тэысь класснӧй механикӧс.
– Да-а?
– Да! Дерт, пондан кӧ быттьӧ ачыд тшӧтш сьӧлӧмтӧ сетны.
– Сiдзкӧ, ме мӧвпыштла.
((0121))
Мӧвпав, мӧвпав! – сералiгтыр шуис Люся. – Кор юрад воас лӧсьыдджык мӧвп – шыӧдчы. Вӧч миянлы сэтшӧм милӧсть – шыӧдчы...
Ме вӧлi кӧсъя лэччывны видзӧдлыны Матевлысь  лӧсьӧдчӧмсӧ, но сэки Люся горӧдiс:
– Свистать всех на верх!!
– Мый нӧ лои? – повзьӧмӧн юалiс Юнга. – Бара али мый насосыд? ..
– Понгорт полой!
Юнгалы, дерт, нинӧмтор эз висьтавны тайӧ  кывъясыд. А Матев, капитанлысь татшӧм командатӧ кывлӧм бӧрын, тшӧтш тэрыба петiс вылiӧ. Сы  вӧсна мый Понгорт полой бур кылӧдчысьӧс оз вермы кольны веськодьӧн; сiйӧ, торйӧн нин ӧнiя моз  тӧла дырйи, шутитны оз радейт.
Гӧгӧр – помтӧм-дортӧм ва. Ыргӧ кӧдзыд вой  тӧв, нӧбӧдӧ-нуӧ тайӧ мореӧдыс свинеч кодь сьӧкыд  гыяс. Некӧн некутшӧм берег оз тыдав, сӧмын тай со  шочиника сулалысь столбъясӧн ӧгарсяньыс и мӧдарсяньыс тӧдчӧдӧма, кӧнi колӧ лоны берегъясыслы. Юыс танi зэв крута кежӧ шуйгавыв и лӧптӧн  зумыда тыртӧм полойыс друг лоӧ водзад. Буракӧ,  Сыктылыс коркӧ татi визувтлӧма веськыда, но сэсся друг быттьӧ мыйыськӧ повзьӧма да чепӧсйӧма боквыв. Гожӧмнаӧ тыкӧлаӧ пыранiныс дзикӧдз косьмывлӧ, а ӧнi паськыд ваыс медводзын сэтчӧ и  швачкӧ да ыджыд вынӧн ыльгӧ-визувтӧ веськыда. ((0122)) Миянлысь пурнымӧс, дерт, сэтчӧ жӧ нӧбӧдӧ, торйӧн  нин сы вӧсна, мый тӧлыс танi инмӧ миянлы мышсяньным моз.
Кытчӧдз позьӧ, содтӧма газ. Сьӧд тшынӧн сьӧласиггыр эргӧ-мургӧ дизель, ёна зэвтчӧмысла суднолӧн корпусыс вӧвлытӧма сырмӧ-тiралӧ.
“А танi кӧ буретш чуктӧ крыльчатканым?” –  тайӧ ковтӧм мӧвпсьыс менам ыркмунлiс морӧсӧй.  Ме лэччи машиннӧйӧ да тэрыба малалi доймылӧм  насоснымӧс: сiйӧ вӧлi кӧдзыд, вывсяньыс вазьӧма,  сiдзкӧ, лючки на уджалӧ. Ыджыд дизельным рӧвнӧя да мавтаса грымгис-пессис тыдавтӧм сьӧлӧмпоршеньяснас аслас вынлӧн, аслас позянлунлӧн  медвылi тшупӧдас – ӧти мииутӧ валлӧн бергӧдчӧм  лыдыс матысмис куим тысячалань. Вӧлi неуна  шуштӧмкодь кывзыны ыджыд вына, маслӧ руа  шоныдӧн ӧвтысь машиналысь места вылас татшӧм  “котӧртӧмсӧ”, но такӧд тшӧтш менам сьӧлӧмӧй кутiс лоны и кыпыдджыкӧн, сӧнъясӧй быттьӧ вынаджыкӧсь лоины да быттьӧ ӧтлаасисны машиналӧн  кӧрт мускулъяскӧд. Кажитчис, мый машиналӧн да  мортлӧн татшӧм ӧтлаасьӧмыс вермас венны ставсӧ.
Ас паскалльӧ вылӧ воӧм бӧрын ме бӧр петi вылiӧ. Миян ичӧтик корабльным ружтiс-кыскис асныра пурйӧс шуйгавыв, а мӧдыс некутшӧма эз кӧсйы кывзысьны, синтӧм гут моз сiдзи и пырис полойӧ. ((0123))  Лёк тӧв, тыртӧм катьмыщӧс моз, нӧбӧдiс катернымӧс. Эз кывзысь руль...
– Лӧм вайлӧй, лӧм! – друг горӧдiс Матев. Сэсся сiйӧ, киас кузь лӧма, чепӧсйис катер бӧжлань,  увсяньыс бертовтiс лӧмнас буксирнӧй трос да мый  вынсьыс пондiс чепӧстыны-бергӧдны тадзи суднолысь бӧжсӧ. Выныштчӧмысла сылӧн ёна гӧрдӧдiс  ыджыд чужӧмыс, дженьыд голяас пыктiсны сӧньясыс. Ме уськӧдчи сылы отсӧг вылӧ.
– Вай газуйт ещӧ! – горӧдiс Гертруд.
Ок, ёна жӧ бур машина буксирнӧй катерыд!
Видзӧдлан сы вылӧ бокисянь – нинӧм быттьӧ сэтшӧм-татшӧмыс абу, омӧлиник утюг кодь и эм.  А вот выныштчас да асныра ӧш моз пондас деритныкыскыны – ыджыд корабльлы оз сетчы! А кор жӧ  сiйӧс ышӧдӧны Люсялӧн да Матевлӧн кодь кияс,  кодъяс тӧдӧны асланыс кӧрт вӧвлысь став, весиг  медся ичӧт, позянлунъяссӧ, – сэки сылы и доныс  абу!
Ми лючки-ладнӧ ордйӧдiм Понгорт полойтӧ.
Сӧмын менам сьӧлӧмын эз вӧв радлуныс. Сы вӧсна мый пыр матысмис и матысмис сiйӧ повзьӧдчана здукыс, кор меным ковмас шуны аслам вӧвлӧм капитанлы, бур сяма уджалысьлы да йӧз вылын ыджыдалысь вина гаглы сьӧкыдсьыс-сьӧкыд  кывъяс: “Но, ӧнi сэсся тэныд кад нин и петны”. Ме вӧлi сьӧлӧмӧн кыла, мый ӧнi тайӧс шуны меным  лоас сё пӧв сьӧкыдджык. ((0124)) Сы вӧсна мый Понгорт  полойын Гертруд бара на бур ногӧн петкӧдлiс асьсӧ, мыйӧн не этша лӧньӧдiс менсьым сiдз нин кусны заводитӧм лӧгалӧмӧс.
Мый нӧ вӧчны?
Кутшӧм сьӧкыд, кутшӧм помтӧм сьӧкыд, вӧлӧм, йӧз олӧмнад пудъясьны! Кутшӧм ыджыд кыв кутӧм ӧшйӧ сэки сы вылӧ, кодi мыйкӧ да мыйкӧ вӧсна друг лоӧ мӧд морт вылын, ас кодьыс жӧ морт  вылын судьяӧн.
– Юра, гашкӧ, ӧнi огӧ нин вӧтлӧй мортсӧ? –  шуис меным Люся. Сылӧн мича бур синъясын вӧлi  сы мында майшасьӧм, сы мында сьӧлӧм дой, мый  на вылӧ видзӧдiгӧн ме муртса эг ойӧкты.
– Люся, бур нылӧй, ме гӧгӧрвоа тэнӧ... Зэв бура  гӧгӧрвоа!.. Ме ачым не этша жӧ мучитча... И ми кӧ  эськӧ вӧлiм тэкӧд кыкӧн, эз кӧ эськӧ вӧвны миянкӧд Вася-матрос да Аршын, то ме эськӧ, гашкӧ, и  вежи ассьым кывйӧс. Ӧнi жӧ ме ог вермы...
– Ок, Юра, Юра! Сьӧкыд тай вӧлӧм тiянкӧд, мужикъяскӧд...
Здук-мӧд мысти Матев воис миян дорӧ. И лӧня юалiс:
– Мый нӧ, лӧсьӧдчыны меным?
Но сылӧн гӧлӧсыс эз ылӧдлы менӧ аслас лӧньлуннас: сэтысь ме кылi и кустӧм на скӧрлун, и полӧм, мый сюра сӧтанаясыд и збыльысь чеччӧдасны, но тшӧтш и надея, мый зырымбедьясыд неуна йӧйталыштiсны, а сэсся и дугдiсны нин ворснысӧ. ((0125))
– Да, лӧсьӧдчы дась югыднас, – ӧдйӧджык шуи ме, мед пановтны падъялысь Люсяӧс.
– Пасибӧ, бур друг.
– Нинӧмысь.
Аршынкӧд кыкӧн чӧла лэдзим ва вылӧ пыж –  Вася-матрос эз тыдав вылiын, – Матев, мыш саяс  вещмешӧка, первойӧн лэччис сэтчӧ. Сiйӧ тэрмасьтӧг  пуксис сынысьлӧн пуклӧс вылӧ, но кутчысьны пелысъяс дiнӧ, дерт, эз тэрмась: сiйӧ пуксис мелань  мышкӧн. Сылӧн паськыд, неуна мышкыра туша  вылӧ видзӧдлӧм бӧрын менам сьӧлӧмӧй дрӧгнитiс  морӧсын, и пырысь-пыр жӧ юрӧ воис мӧвп: “Гашкӧ,  не петны сыкӧд ӧтнамлы? Аршынӧс тшӧтш чукӧстны? “ Но кыдзкӧ-мыйкӧ венi ассьым повзьӧмӧс:  мися, тадзи кӧ вӧча, Матевыд, дерт, пырысь-пыр жӧ  казялас, мый ме пола сыысь – а полысьыдкӧд,  кыдзи тӧдса, век на кокньыдджык вӧвлi сёрнитны, – и ме тэрмасьӧмӧн пукси пыж бӧжӧ да пондi  сынны джуджыд кыркӧтшлань, кодлӧн юрйылын  рудӧдiсны сиктса керкаяс.
Меным окота вӧлi медбӧръяысь висьтавны вӧвлӧм капитанлы сы йылысь ассьым думъясӧс и сынiгмоз ме висьталi сылы сӧ мый:
((0126))
– Гера, тэ верман думайтны ме йылысь мый  тэд колӧ. Но ме тэныд ещӧ ӧтчыдысь шуа: сiйӧс,  мый ӧнi ме вӧча, вӧча сӧмын тэныд бур вылӧ. Ме  ог нин лӧгав тэ вылӧ, ог мыйыськӧ косӧд водзӧс.  Ме сӧмын кӧсъя, мед ӧнiя лоанаыс ёнджыка вӧрзьӧдiс тэнӧ, сьӧлӧмӧдзыд дыр кежлӧ мӧрччис... Сувтовкерлы да бурджыка думыштлы аслад олӧм йылысь. Кыдз шуласны, перйыв ассьыд душатӧ да бокысянь сюсьджыка видзӧдлы, тӧдмав, мый сэнi  вӧчсьӧ, лючки-ладнӧ-ӧ сэнi, да вочасӧн заводит весавны сэтысь дыр кадӧн чӧжсьӧм сiмсӧ. Тэ жӧ ен  морт, абу йӧй морт!.. Тэ верман тайӧс вӧчны! ..
Гашкӧ, и олӧмас кодкӧ ёна мыжа тэ водзын,  гашкӧ, и ас кадӧ тэнӧ эз сяммыны веськӧдны колана туйӧд... Мый сэсся вочан! Важтӧ он бергӧд.  Олӧм воястӧ, пластинкаӧс моз, бӧр он каттьы да он  заводит ворсны выльысь... Танi аслыд ковмас выныштчывны! .. Некутшӧм мути тэныд оз вермы отсавны, он кӧ тэ ачыд босьтчы бурмӧдны асьтӧ.  А овнытӧ кызь кӧкъямыс арӧссяньыд дыр на ковмас. Ок, дыр на ковмас!..
Гертруд эз шу кыв ни джын. Сiйӧ весиг эз видзӧдлы, эз бергӧдчыв мелань. Мыйӧн сӧмын пыж  ныр зургысис берегӧ, сiйӧ вынысь йӧткыштчӧмӧн  чеччыштiс му вылӧ, мыйысь пыжным ызгысис-чепӧсйис бӧрвыв. Ён пельпомъяса да паськыд мышка,  код вылын зэв ичӧтикӧн кажитчис вещмешӧкыс, Матев ньӧжмыда тувччалiс сьӧкыд кокъяснас муртса вежӧдны заводитӧм ласта вывтi. ((0127))
Кытчӧдз тыдалiс, сiйӧ сiдзи эз и бергӧдчыв.
Менам дзикӧдз дзугыльмис сьӧлӧмӧй, пондiс весиг шогӧдны. Ме петi берегӧ, пукси важ, сьӧдасьӧм  бона вылӧ да шогпырысь кутi видзӧдны ва вылӧ.  Юрын жуисны мисьтӧм мӧвпъяс.
Медъёна меным окога вӧлi уськӧдчыны вӧтӧдны  Гертрудӧс, вынысь тапнитны сылы пельпомас да  гажаа шуны:
– Тырмас скӧравнытӧ, зонмӧй! Видзӧдлы гӧгӧр – олӧмыс кутшӧм мича! Сӧмын вай корсям сэтысь бурджык туйяс...
Кыркӧтш заводитчанiнын вӧлi ыджыд вабергач.  Сэнi тувсов гудыр ваыс став аслас ыджыд выннас  лёкысь чашйысис-гартчис, и зэв ыджыд сьӧд воронкаяс, дур поп моз бергалiгтыр, розьӧдчисны-пырисны ва пыдӧслань. Со ӧти татшӧм воронкаӧ веськалiс  важ кер; ыджыд вынӧн гӧгралысь ваыс чагйӧс моз  кватитiс сiйӧс, пескыльтiс, сувтӧдiс чатӧрӧн да  дзум сюйис пыдӧстӧм йирӧ.
Мыйта выныс вабергачыслӧн! А ӧд кор миян  сьӧкыд пурным мунiс сы вывтi да буракӧдь лямӧдлiс-шыльӧдлiс, сэки сiйӧ быттьӧкӧ и бырлiс. Но мыйӧн сӧмын пурным ылыстчис, йӧй визувъясыс бӧр  шашаритчисны-кутчысисны ӧта-мӧд дiнаные да, быттьӧ нинӧм абу и вӧвлӧма, важ моз пондiсны  чашйысьны-гартчыны. ((0128))
Мый дiнӧ дыр кад чӧжӧн велавсьӧма, ӧтчыдысьнад сьӧкыд вежнытӧ!
Абу-ӧ тадзи жӧ и Гертрудыслӧн? Ӧд сылӧн сьӧлӧмын, олӧмас кутшӧмкӧ тырмытӧмторъяс вӧсна  чукӧрмӧмаӧсь жӧ лёк визувъясыс, кодъяс песӧны-гӧгрӧдлӧны мортсӧ кыдз налы колӧ.
Вермас-ӧ Матевыс личкыны-шыльӧдны ас пытшсьыс ичӧтсяньыс лоӧм тайӧ вабергачсӧ? Сьӧкыд  сылы лоӧ. Но меным век жӧ чайтсис, мый вермас.
Тайӧ думъяссьыс менам сьӧлӧмӧй быттьӧ и личмуныштiс, ас выяс воыштiс. Ме бӧр пукси пыжӧ да  уськӧдчи суӧдны буксирнымӧс, кодӧс кужысь киӧн  нуӧдiс Люся-капитан.

((19б7 – 1968 вояс.))



Митя да Маша
((Сиа Толя Изъюровлы))
((1968 во.))

I

Тавой найӧ быттьӧ босьтiсны карсӧ... Югыд кыпыдлунӧн ломзьысь том чужӧмъясаӧсь, найӧ сьылiсны-йӧктiсны паськыд площадь вылын; неыджыд  чужӧръясӧн тэрмасьтӧг восьлалiсны югыд вой  пытшкӧ ланьтӧдчӧм карса уличаясӧд; и паныд воысь шочиник машинаяс видзчысьӧмӧн ордйӧдлывлiсны найӧс, сетлывлiсны туй, и некутшӧм шофер  эз скӧрав туй правилӧсӧ тадзи дзугӧмысь, а мӧдарӧ – кабинасьыс юр чургӧдӧмӧн бура дыр колльӧдлiс туй шӧрӧд мунысьясӧс шоналӧм, шензьысь  синъясӧн.
Тшӧтшыд юрсиа нывъяс вӧлiны тайӧ рытыс  кежлӧ важысянь нин дасьтӧм мича платтьӧаӧсь,  кодъяс дженьыдысла некыдз эз вермыны дзебны  вына том кокъясныслысь мичлунсӧ; нывъяс вӧлiны  сырчикъяс кодь тэрыбӧсь да на моз жӧ дзользисны-варовитiсны.
Зонъяс кызвыннас вӧлiны винёв кузь тушааӧсь,  на вылын лӧсьыда пукалiсны чим сьӧд костюмъясныс, а тайӧ сьӧд вылас медводдза лым сӧстӧмлунӧн  еджвидзысь дӧрӧм морӧсъясныс да сос помъясныс  мичмӧдiсны найӧс сэтшӧм жӧ лӧсьыда, кыдзи  еджыд борд визьӧгъяс мичмӧдӧны чатӧр юра сьӧд  таръясӧс.
Тайӧ вӧлiны карысь средньӧй школа помалысьяс. Тарыт найӧ медбӧръяысь чукӧртчылiсны асланыс школаясӧ, юыштiсны шампанскӧй, пӧся аттьӧалiсны ассьыныс велӧдысьяссӧ, а сэсся со тыштӧг-косьтӧг босьтiсны карсӧ.
Шуда чужӧма гажӧдчысь ныв-зон вылӧ видзӧдiгӧн кыпыда думайтсис мирыслӧн, олӧмыслӧн некор пӧрысьмывтӧм томлун да некор чинлытӧм позянлунъяс йылысь.

II

Митя Бурматовӧс да Маша Варышоваӧс кыпыдлунӧн ӧзйысь сьӧлӧмъясыс кыскисны кар сайӧ, и  найӧ мӧдӧдчисны юдорса видзлань, мед сэтысянь  нимкодясьыштны шондi петӧмӧн, кодi гожся татшӧм войнад недыр кежлӧ сӧмын и саймовтчывлӧ.  
– Митя! – шыӧдчис ёртыс дiнӧ югъялысь синьяса ныв карсайса кушинӧд восьлалiгӧн. – Збыль  ӧмӧй оз ковмы сэсся котравны школаӧ?! А? Дас во  чӧж котралiм да... Збыль ӧмӧй оз ков сэсся повны асывъясын урок вылӧ сёрмӧмысь? ((0133)) Оз ков нин сэсся  вензьыны директоршакӧд моднӧй туфли новлӧмысь?
– И экзаменъяс йылысь оз ков сэсся думайтны, Маша! – ныв моз жӧ радланаа шуис зон. – Ок  и узьышта жӧ тайӧ лун-войсӧ!
– А ме лун-лун кута гожйӧдчыны! Быд асыв  кута лэччыны пляж вылӧ, и мед видлӧны менӧ  вӧтлыны сэтысь.
– Мыйта бур кыв шуисны талун миянлы,  Маша! Весиг директоршанымлӧн синваыс петiс  сёрнитiгас. Вот тэныд и “Яга-баба”...
– А меным медъёна кажитчисны тэнад кывьясыд, Митя! “Муса другъяс да пӧдругаяс, мед тiян  водзӧ олӧмныд лоӧ сэтшӧм жӧ ясыдӧн да сӧстӧмӧн,  кыдзи лысваӧн мыськӧм шондiа асыв!” Тайӧ вӧлi  меддженьыд да медлӧсьыд речь!
– Кутшӧм сэн “речь”! Ме речьястӧ ог куж висьтавлынытӧ... Сьӧлӧмӧй тшӧктiс шуны мыйкӧ мелiджыкӧс, со и шуи...
– И бур, мый шуин! Ӧнi, кор ме видзӧда войся  вӧр-ва вылас, тэнад кывъясыд ещӧ на ёнджыка  шонтӧны менӧ!
А войыс и збыльысь шоныд да гажа вӧлi: ыркӧдлiс кокньыдик лун тӧв, вӧтлалiс дӧсадитчысь  номъясӧс; вӧлi югыд, позис лыддьыны медся посни гижӧда книга. Кӧть эськӧ шондi важӧнкодь нин пуксис вӧр сайӧ, енэжтас джынйыс, торйӧн нин  войладорыс, вӧлi век на гӧрдоват, небыда сотчыштiс алӧй югыдӧн. ((0134)) Митя Бурматов, гӧгрӧс чужӧма,  еджгов кудриа юрсиа, шӧркодь тушаа зумыд зон,  кыа вылӧ шоныд да чуймыштӧм синъясӧн видзӧдiгтыр, пӧся лыддис:
“...Одна заря сменить другую  
Спешит, дав ночи полчаса...”

– Кутшӧм мичаа да стӧча шуӧма Пушкиныд! Да ӧд, Маша?
– Мичанад – мичаа! – сӧстӧм гӧлӧсӧн кыпыда  вочавидзис ныв. – Сӧмын, буракӧ, миян мулы озджык лӧсяв.
– Мыйла оз лӧсяв?
– А видзӧдлы: вой шӧр нин, а кыаыс эз на куслы. Сiдзкӧ, весиг час джынйыс эз вӧв.
Митя видзӧдлiс Маша вылӧ сэтшӧм синъясӧн, быттьӧ первойысь на аддзис сiйӧс. Зонлӧн мелi чужӧм вылын разалiс нюм.
– Збыль ӧд... кыдзиджык нӧ, лӧсялӧ? – кыа  вылӧ видзӧдысь лӧз синъясыс Митялӧн лоины нӧшта на кыпыдджыкӧсь.Гашкӧ нӧ, миянлы лӧсяланаджык:

Ӧти кыа мӧдлы воча,
Войсӧ вӧтлiг, мыччӧ би...
((0135))
– А мый, тайӧ и збыль лӧсялӧджык миян  войлы! – сьӧлӧмсяньыс шуис ныв. Сылӧн гӧлӧсын, а  торйӧн нин видзӧдласас, тӧдчис кутшӧмкӧ радейтана чуймӧм. Сыысь, мый тайӧ шань, сылы ёна кажитчысь мортыс буретш татшӧм: быдтор йылысь  кужӧ мӧвпыштны мичаа да кыдзкӧ зэв регыдӧн.
– Абу, дерт, бур кывъяс, – шуис Митя. – Размерыс мӧд и... Коминад шуанногыс хорейланьджык  кыскӧ.
– А Пушкиныслӧн ямб?
– Да.
– Тӧдi ӧд,– серӧктiс ныв.Тэкӧд ме регыд тшӧтш поэтӧн лоа!
Ме кӧ эськӧ поэт вӧлi! – ышловзис Митя. Ӧти кӧсйӧмыд этша на.
Тадзи сёрнитiг-варовитiгтыр ныла-зонма воисны  берегдорса видз вылӧ. Сэнi, дзордзалысь пашкыр  льӧм кустъяс пӧвстын, сьылiсны нин водз садьмысь  лэбачьяс. Мӧдлапӧлын сьӧлӧмтӧ вӧрзьӧданаа кӧкис  кӧк... Кодi кыдзи кужис, заводитiсны чолӧмавны  гӧрддзасъысь выль лунсӧ.
Шоныд зэръяс бӧрын видзвывса турун лювалӧма-нюжалӧма, небыд да ззв веж. Тайӧ веж эшкын  вылас зарни войтъясӧн ломалӧны лыдтӧм-тшӧттӧм  купальничаяс.
Митя да Маша сувтiсны джуджыд берег вылӧ  ыпъялысь кыалы паныд чужӧмӧн. Улiын лӧня сяльӧдчис шӧвк туг кодь мелi ю, шочиника зутшнитлывлiсны бонаӧ люкасьысь керъяс. ((0136)) Мыш сайын  зыньгисны номъяс, кодъяс пырысь-пыр жӧ казялiсны том вир-яя нывлысь да зонлысь татчӧ воӧмсӧ.
Водзын енэжтасыс пыр гӧрдӧдiс да гӧрдӧдiс, а  юр весьтын лӧзалысь пыдӧстӧм енвевтыс лои пыр  сӧдзджыкӧн, югыдджыкӧн, кутшӧмкӧ вижовъюгыдӧн. Сэсся кӧнкӧ ылын-ылын, вӧрлӧн сук, пемыдлӧз визь весьтын друг мыччысьыштiс ёна донӧдӧм  кӧрт кодь кӧрыш.
– Шондi! – кияссӧ водзлань нюжӧдӧмӧн горӧдiс Маша. – Видза олан, шондi!
Кӧрышыс ӧдйӧ содiс, югдiс... Первойсӧ кӧ позис  на видзӧдны сы вылӧ, регыд ковмис вештыны сы  вылысь синъяс.
– Муса шондiӧй дай Войвыв матушкаӧй! –  тшӧтш горӧдiс Митя.Сет жӧ тэ миянлы вынъяс  ыджыд олӧмас пырны, эн лэдз усьны сьӧлӧмӧн, кор,  чужан муысь, тайӧ вӧр-васьыс ылын олiгӧн, гажтӧмыс босьтас, сьӧкыд лолӧ, а орччӧн некод оз веськав школаса другъяс пӧвстысь...
Ныла-зонма чӧв усьлiсны, буракӧ, падмӧдiс тӧдтӧм водзӧ лоанаыс. Но вермас ӧмӧй дыр падъявны  том сьӧлӧм татшӧм лунӧ?! Кор тэ друг лоин верстьӧ  мортӧн! И кор ещӧ тэнӧ кытшалӧ сэтшӧм мича да  гора вӧр-ва, кодi вочасӧн тырӧ пыр выль и выль  шыясӧн.
((0137))
– Маша, кывзы жӧ! – шуис Митя да индiс кинас льӧм куст вылӧ. А сэтысянь кылiс асъя сьылысьяслӧн дзонь концерт. Сьылiсны нёль-ӧ-витӧн, и  быдӧн зiлис петкӧдлыны, мый сылӧн гӧлӧсыс медмича да медмыла.
– Чив-чив-ч-р-р-р... – заводитлiс ӧти. Сылӧн  шыясыс вӧлiны неуна косджыкӧсь, но сы пыдди  найӧ кылiсны кыдзкӧ зэв ясыда, и сьылысьыс быттьӧ нимкодясис, мый татшӧм бура велӧдӧма сылы  вылӧ индӧм мотивсӧ.
Но мӧдлы, буракӧ, ньӧти эз кажитчы татшӧм  сьылӧмыд, эз на удитлы воӧдчыны куплет помланьыс первойыс, а сiйӧ нин шыасьлiс зэв сӧдз да  озыр гӧлӧсӧн, кӧнi вӧлi сорласьӧма уна пӧлӧс шы:  – Вить-вить-видите-видите-ви-и-ить... – сiйӧ сьылiс дженьыдика, буракӧ, сы вӧсна, мый сьылӧмыслы сетiс сьӧлӧмсӧ дзоньнас да кузьджык ария  вылӧ эз нин судзсьы выныс.
А коймӧдсӧ кывзiгӧн Митя виччысьтӧг мӧвпыштiс: “Со кодлысь, буракӧ, велӧдчӧма сьывнысӧ Робертино Лоретти!”
– Тив-ти-ри-ри-ти-ри-ри-тив...– гора да мыла  шыяс дзольгисны-киссисны сӧстӧм ключ ва моз;  кажитчис, мый найӧ петӧны-чужӧны кыськӧ асьныс, мелiа ыркйӧдлысь тӧвруыс моз жӧ, да найӧс  чужтӧм вылӧ некутшӧм выныштчӧм оз и ков.
Но век жӧ медъёна чуймӧдiс нёльӧд сьылысьыс. ((0138)) Сiйӧ пукалiс льӧм куст йылын, ичӧтик, вӧсньыдик  запятая кодь, да, ӧтарӧ-мӧдарӧ катласигтыр, лэдзалiс и лэдзалiс мыла да гора сӧстӧм шыяс:
– Вити-вити-вути-вити... – мукӧд дырйиыс сылӧн арияыс вӧлi дженьыдджык, а мукӧд дырйиыс  кузьджык. Корсюрӧ сiйӧ и сорласьлывлiс, да та  вӧсна Митялы кажитчис том сьылысьӧн на, кодi  кылӧ ас пытшсьыс вын, но сямлуныс озджык на  тырмы шыльыдасӧ сьывны.
– Митя, мый нӧ кӧть нимыс сылӧн? – юалiс Маша запятая кодь пыста вылӧ мелiа видзӧдiгтыр.  
– Вот ог и тӧд, – яндысьыштiс Митя. – Век  кӧсъя тӧдмавны став лэбачыслысь нимъяссӧ, став  дзоридзлысь и, но кыдзкӧ ог слӧймыв.
– Митя, а вай ми нимтам сiйӧс Вити-Вутиӧн!
– Вай...
– И мед сiйӧ быдысь, олӧм чӧжным, кор сӧмын выльысь кывлам сiйӧс, тшӧктас казьтывны талунъя  вой йывсьыс.
– Збыль, Маша!

III

Найӧ пукалiсны орччӧн еджыд кучика гӧгрӧс  кыдз кер вылын, кодӧс, буракӧ, пыртӧма видз вылӧ  ыджыд ытва. Налӧн киясаныс вӧлiны Машаӧн вӧчӧм гырысь букетъяс, кодъяслы кыз рӧмсӧ сетiс  купальнича вижӧн югъялысь дзоридзьяснас; нӧ вӧлiны сэнi и Машаӧн медъёна радейтана вижӧдыштӧм нин розъяса лъӧм пу увъяс; найӧ вӧчисны букетсӧ пашкырджыкӧн, а ӧттшӧтш сетiсны сылы аслыспӧлӧс чӧскыд кӧр, кодi, купальнича дзоридз  кӧркӧд сорласьӧмӧн, мыйлакӧ казьтылiс Митялы  мирыслӧн идеальнӧй сӧстӧмлун йылысь.
И быттьӧ тайӧ сӧстӧмлуныс ыльӧбӧн пырӧ ӧнi  сы пытшкӧ, Митя пытшкӧ, кутшӧмкӧ сосудӧ моз.  Пырӧ и нырӧдыс, кодi кылӧ шоныд лунъясӧн ловзьӧдӧм вӧр-валысь сӧдз ароматсӧ, и пельясӧдыс,  кодъяс нимкодясьӧны сьылысьяслӧн аслыспӧлӧс  шыясӧн, и чужӧм кучикӧдыс, кодӧс мелiалӧ петысь  шондi да ыркӧдӧ тӧвру, а медсясӧ синъясӧдыс,  кодъяс аддзӧны и тайӧ дзордзалысь видзсӧ, и турун зорӧд кодь топыд льӧм кустсӧ, и сӧдз ваа юсӧ,  и ылын лӧзалысь вӧртассӧ, и Машаӧс...
Лӧсьыд жӧ овны вӧльнӧй свет вылас!
Сэсся Митя казялiс кер дорсьыс татшӧм серпас. Кулӧм ыджыд лӧдз гӧгӧр тiльсис-вийсис ичӧтик  гӧрдов кодзувкот. Сiйӧ заводитлiс йӧткыны сьӧкыд  лӧдзсӧ юрнас, пондылiс кыскыны сiйӧс бӧрыньтчӧмӧн, тюркнитлiс-пыравлiс улiас, но немтор эз вермы керны: лӧддзыс, буракӧ, вӧлi сылы не вын  серти. ((0140))
– Думсьыс, дерт, кӧсйӧ чӧсмӧдыштны чой-воксӧ, но оз вермы кыскынысӧ, – шуис Митя.
 – Коньӧр! – пырысь-пыр жӧ босьтiс сьӧлӧм дiнас кодзувкотлысь вийсьӧмсӧ Маша. – Кӧн нӧ сылӧн карыс? Гашкӧ, отсавны, нуны лӧдзсӧ?
– Энлы, видзӧдлам, мый кутас водзӧ вӧчны.
Ичӧтик лов ӧтарӧ-мӧдарӧ чатрӧдлыштiс уска тэрыб юрсӧ, сэсся кутiс тiрӧдны-мунны лӧдз дiнысь.
– Эновтiс! – жалитанаа шуис Маша.
– Ӧдвакӧ, – юрнас пыркӧдiс Митя. – Тыдалӧ, детинаыд мыйкӧ думыштiс.
И збыль: здук мысти лӧдз дсрӧ гӧнечӧн воисны  дас кымын кодзувкот. Дыр нюжмасьтӧг, быттьӧ  команда серти, шаргысисны-разгысисны лӧдз гӧгӧр,  кыпӧдiсны сiйӧс юр выланыс да збодьӧр воськолӧн  мӧдӧдчисны водзлань.
– Видзӧд, видзӧд! – шуалiс чуймӧм Маша. – Вот дивӧыд! Йӧз быттьӧ... Гашкӧ, найӧ ас ногыс  тшӧтш и сёрнитӧны да? Кыдзи нӧ эськӧ либӧ вермис вайӧдны ёртъяссӧ...
– А мый, кодзувкотъяс олӧмад не этша эм кутшӧмкӧ ногӧн вежӧртанаыс, – шуис Митя. – А,  гашкӧ, налӧн миян кодь жӧ цивилизация? Сӧмын  ми, йӧз, ылӧдз мунiм наысь да эгӧ кутӧй гӧгӧрвоны  найӧс?
– Думыштас жӧ! – мелiа серӧктiс Маша.– Кутшӧм нӧ цивилизация вермас лоны... гагъяслӧн!
((0141))
– А ми, гашкӧ, кодъяскӧ дiнын гагъясӧн жӧ лоам да...
Оз-ӧ серав Митяыс? Оз-ӧ йӧйтӧдлы сiйӧс? Маша  зэв збыльысь видзӧдлiс зонлы синъясас, юалiс:
– Кодъяс дiнын нӧ?
– Но, шуам, помтӧм-дортӧм вселеннӧйын эм мӧд миян кодь жӧ му. Сӧмын сэнi йӧзыс (тшӧтш  йӧзӧн шуам найӧс) – мӧд кодьӧсьджык. Шуам, эз  ми моз ӧбезьянаысь лоны, а кодыськӧ ыджыдджыкысь, гашкӧ, слӧн ыдждаысь... Но вот, водзӧ кутам  думайтны. Ми вежӧра олӧмӧн олам некымын сюрс  во, но, шуам, дас сюрс во, и тайӧ дженьыдик каднас ми быдмим из черсянь Венера вылӧ тӧвзьыеь  ракетаясӧдз... А найӧ кӧ тадзсӧ сӧвмисны эз дас  тысяча во, а, шуам, сё тысяча, миллион во? Мый  выйӧдз найӧ вермисны воӧдчыны та дыранас? Кутшӧм цивилизация лӧсьӧдны? Ме тай и шуа: ог-ӧ  ми лоӧй на дiнын, сувтны кӧ быттьӧ орччӧн, кодзувкотъяс кодьӧсь жӧ?
– Тэ менӧ повзьӧдлан, Митя, – Машалӧн чужӧмыс збыльысь вӧлi шемӧсмӧма. – А друг ӧнi тайӧ  войтырыслӧн корабльыс пуксяс татчӧ. Мый ми пондам вӧчны? Кыдзи кутам сёрнитны накӧд?
– Ме чайта, найӧ кӧ нин вермасны воӧдчыны  татчӧдз, пырысь-пыр жӧ гӧгӧрвоасны миянӧс. Ме  чайта, налӧн ыджыд вежӧрыс сёрниттӧг вермас  лыддьыны миян юр вемын чужысь мӧвпъяснымӧс.
((0142))
Вермас-ӧ тадзсӧ лоны? – кыпыда шуис Маша. – А мый, шу, озыс?.. Вот сэки олӧмыс пуксяс!  Став йӧзыс пондасны овны куш сӧмын правда серти.  Некутшӧм лёк думъяс, мӧд мортӧс дойдалан думъяс оз кутны чужны юраныс... Ок эськӧ, Митя, ӧти  видзӧдлӧмӧн кӧ тӧдмавны тэнад юрысь став гуся  думъястӧ! ..
– Тэ йылысь сэнi немся лёк дум абу дай некор оз ло.
– Сӧрныд позьӧ! – мелiа нюммунiс ныв, но  сьӧлӧмнас эскис, мый Митялӧн и збыль абуӧсь сы  йылысь лёк думъясыс. А, гашкӧ, некод йылысь абуӧсь, сы вӧсна мый сiйӧ ёна радейтӧ олӧмсӧ, быдлаысь аддзӧ мичлун, быд ловъя ловлӧн олӧмысь аддзӧ  кутшӧмкӧ да кутшӧмкӧ интерес, зiльӧ воӧдчыны  писькӧс думнас тайӧ олӧмыслӧн вужъясӧдзыс. А ӧд  мортыслы сӧмын на дас кӧкъямыс арӧс! Кутшӧмӧн  сiйӧ лоӧ, кор сылы жӧ нелямын? Мый чӧжас ас  пытшкас сылӧн вежӧрыс?.. А быдмис сьӧкыда.  Батьтӧг. Мамыс уджалӧ библиотекаын, удждон абу  ыджыд и, дерт кӧнкӧ, ёна ковмылiс дзескӧдчывны.  Но сьӧкыдлунъяс вылӧ видзӧдтӧг Евдокия Гавриловна кужис бур ногӧн быдтыны писӧ. Сiйӧ не сӧмын  чужтiс Митяӧс, сетiс сылы олӧм, но и вочасӧн ӧзтiс-пестiс сы сьӧлӧмын югыд кӧсйӧмъяслысь би. Коркӧ  ӧтчыд нывбаба висьталiс Машалы, мый сiйӧ первойсянь вӧчис став позянасӧ, мед эськӧ пиыслӧн чужис  кӧсйӧм – лоны гижысьӧн.((0143))
– Ме велӧдi сiйӧс радейтны книгаяс, – сёрнитiс  сэки Евдокия Гавриловна, а аслас синъясыс вӧлiны  шоныдӧсь-шоныдӧсь, – велӧдi шензьыны бура гижӧм кывйӧн, гӧгӧрвоны сылысь мичлунсӧ да вынсӧ...  И кутшӧм ме шуда вӧлi, Машенька, кор казялi,  мый зонкаӧй сьӧлӧмнас кыссьӧ литературалань! ..  Шуда вӧлi, и сэк жӧ повзьыштi: ӧд ме тӧда, кутшӧм  вына мортӧн колӧ лоны гижысьыдлы... Мед эськӧ и  вӧляыс сылӧн вӧлi уклад кодь чорыдӧн, мед и сӧньясас вӧлi не этша вын. Мед мыйкӧ кӧ оз артмы, не  усьны сьӧлӧмӧн, не кусыньтчыны быд пӧлӧс кулитысьяс водзын... Быд ногыс думайта вӧлi. Радейтана гижысьяслысь биографияяссӧ пыдiсяньджык велӧда... А ӧтчыд сэсся нуӧдi Митяӧс физкультура  керкаӧ, гижсьӧдi вермасьысьяслӧн секцияӧ... Тӧдiн  кӧ эськӧ тэ, Машенька, кыдзи нӧйтчис-доймасис сьӧлӧмӧй та бӧрын! Мыйсӧ ме эг думайтлы, кор сiйӧ  сёрмылiс секция вывсьыс! Мися, вайӧдасны коньӧрӧс  чегӧм кокаӧс либӧ песовтӧм сояӧс... Кымынысь мыжавлi ачымӧс, мый сетi детинкасӧ сэтчӧ. Но кыдзкӧ-мыйкӧ тай нинӧм лёкыс эз ло...
Мыйта вермӧ вӧчны мортлысь характер тэчӧмын,  сылысь вежӧрсӧ сӧвмӧдӧмын нывбаба!
А сiйӧ, Маша, мый эськӧ вермис вӧчны? Вермис-ӧ эськӧ тадзи жӧ войбыдъясӧн мучитчыны-виччысьны? Эз-ӧ эськӧ сiйӧ ло Митя кодь мортлы сьӧктӧдӧн? Эз! Оз вермы лоны тадзсӧ! Сiйӧ эськӧ эз жӧ  жалит, асьсӧ матыса друглӧн, муса мортлӧн быдмӧм  ради! Ӧттшӧтш эськӧ ачыс тшӧтш быдмис...
Кыпыд думъяс, ӧти бӧрся мӧд, воалiсны Машалы радейтысь сьӧлӧмӧн пӧсьӧдӧм юрас. Но кӧть и  лӧсьыд вӧлi сылы тадзисӧ думайтны, дыр пукавны  ӧти местаын сiйӧ эз вермы. Сылы окота вӧлi котравны, чеччавны, мыйкӧ вӧчны. И сiйӧ чеччис да тэрыба пондiс котӧртны берегдорса лыалань, кӧнi вӧсни кокъяс вылас тiръялiс-котралiс да ёсь гӧлӧснас  чипсiс тэрыб истан.
Катеръясӧн лэптӧм сьӧкыд гыясӧн утюжитӧм  ва дор лыаыс вӧлi шылялӧма, топалӧма да лоӧма  зуд кодьӧн. Кутшӧм лӧсьыд вӧлi тувччавны шыльыд  лыа вывтi!
А вапытшса лыаыс тыдалiс тшупӧдӧсь, песласян  пӧв кодь. Машалӧн зӧлитыштiсны номъясӧн курччалӧм кокчӧръясыс, сiйӧ тэрыба пӧрччис туфлияссӧ,  неуна пырыштiс ыркыд ваӧ. Ва пытшкас лыа тшупӧдъясыс вӧлiны небыдӧсь, ныв нимкодьпырысь исковтӧдiс, таркӧдыштiс на вывтi коксӧ, думыштiс:  “Лыаыс тшӧтш гыӧссьӧма”. Сэсся сiйӧ копыртчис,  гоз-мӧдысь солькнитiс сӧстӧм васӧ чужӧмас да  пожъялiс номъясӧн курччалӧм кокъяссӧ. Курччалӧминъясыс вӧлiны пыктышталӧмаӧсь, гӧрдӧдӧмаӧсь да лудiсны. ((0145)) “Буракӧ, медскӧр номъясыс уськӧдчылӧмаӧсь”, – дӧзмытӧг думыштiс ныв.
Маша бӧр веськӧдчис, сувтiс шондiлы паныд,  ӧдӧба шевкнитiс паськӧдӧм чуньяса кияссӧ вывлань, мыйысь найӧ пыр жӧ лоины розӧвӧйӧсь, чатӧртчис-кусыньтчис мышвыв да нимкодя кынмылiс  тадзи вель дыр кежлӧ.


IV


Лӧз ваын сулалысь, чеччысь шондiӧн югдӧдӧм-мичмӧдӧм ныв шемӧсмӧм Митялы кажитчис торйӧн нин мичаӧн, чуймӧдана мичаӧн, да сiйӧ ӧнi весиг повзис, мый лысьтӧ сибӧдчыны тайӧ мичлун  дiнас.
Маша тыдалiс неуна бок ногӧн – вылын морӧса,  гум кодь вӧсни да гӧгрӧс гырка, пельпом вывсьыс  исковтӧм гӧрдов сук юрсиа. Чатӧртчӧмсьыс сылӧн  сiдз нин дженьыд платтьӧыс ещӧ на лыбыштӧма да  нӧшта вывлань кушӧдыштӧма вына том кокъяссӧ.  Кокъясыс сылӧн кузь кокчӧраӧсь, но абу косӧсь, а  весиг неуна кызiникӧсь; пидзӧсъясыс эз мыччысьны ортсыӧ, найӧ муртса тӧдчыштiсны, вӧлiны гӧгрӧса шылькнитӧмаӧсь топыд вир-яйнас. Кокъясыс вӧлiны буретша гожъялӧмаӧсь да, буракӧ, та вӧсна  торйӧн нин ёна волнуйтiсны. Митялы яндзим вӧлi видзӧдны Маша вылӧ татшӧм, быд кусынь казялысь  синъясӧн, но сiйӧ нинӧм эз вермы вӧчны аскӧдыс:  синъясыс асьныс сiдзи и кыссисны тайӧ мичлунланьыс.
((0146))
“Сiйӧ воис мекӧд татчӧ... Вой шӧрын... Збыль ӧмӧй сылы лӧсьыд мекӧд? .. Сэтшӧм жӧ лӧсьыд,  кыдзи и меным сыкӧд?” – Митялӧн ӧдӧба пессьысь  сьӧлӧмыс оз на кӧсйы повзьӧдны тӧдчанаа нин мыгӧрасьысь шудсӧ. Но тайӧ думъяссьыс жар босьтӧ.
Кыдз нӧ тадзсӧ лоис? Кыдз нӧ ӧкмис-чукӧрмис  татшӧм шудыс? Быттьӧ тай нӧ водзтi нинӧм сэтшӧм-татшӧмыс эз вӧвлы... Ӧд кымын во тӧдлiс тайӧ тэрыб кока вильыш нывкасӧ... Мыйтаысь на лӧгавлiс  сы вылӧ быдлаӧ нырсӧ сюйӧмысь... Не ӧтчыдысь  кӧсаӧдыс нетшкывлiс (казьтыштас кӧ ӧнi та йылысь и!)... А ӧнi непӧштӧ дойдны – инмӧдчывнысӧ  он лысьт, ӧнi окота весиг юрбитны сылы енлы моз...
Кор нӧ тадзсӧ лои? Гашкӧ, Эжва вылӧ походьясӧ ӧтлаын ветлiгӧн? Али важ кӧрта кӧлуй частӧ  чукӧртiгӧн? А, гашкӧ, школьнӧй театрын ӧтлаын  ворсiгӧн? Комсомольскӧй собраниеяс вылын вензигӧн?..
Чӧвлы, чӧвлы! .. Медтӧдчанаыс тайӧ, буракӧ, лои  газетӧ письмӧ ӧтлаын гижӧмсянь... Ок, кутшӧм  письмӧ сэки найӧ гижисны! Быд кыв сэнi ыпъялiс-сотчис шызьӧм том сьӧлӧмъяслӧн скӧрлунӧн да  дойӧн. И кыдзи он скӧрав, кор татшӧмтор лои налӧн школаын! ((0147)) Орчча класса кык зон шуасны “велӧдны” асланыс класса ӧти нылӧс, отличницаӧс,  ыджыд сьӧлӧма общественницаӧс. Но кыдзи тайӧс  вӧчан? Вӧрзьӧдан кӧ ӧд, вермасны на и судитны.  И сэки найӧ, яндысьтӧм синъясыд, медаласны кыськӧ кокни мывкыда нывъясӧс – сюрӧны на тай и  татшӧмъясыд! Юкталасны найӧс винаӧн и усьӧдасны нывка вылад: пӧвсалӧй пӧ тайӧс, мед пӧ “идейностьыс пыркалыштас”. Асьныс жӧ и ылӧдлӧмӧн  нуӧдасны нывкасӧ пемыдiнӧ...
Коньӧр, больничаын сэсся куйлiс тӧлысь. Школаын мыйтакӧ сёрнитыштiсны лоӧмтор йылысь да  сiдзи нинӧм эз и вӧчны кык зонмыскӧд. Мед эз  кывсьы ортсыӧ, мед “ёгсӧ” не петкӧдны бокӧ.
Сэки Маша да Митя гижисны тайӧ мисътӧмтор  йывсьыс газетӧ. Регыд мысти письмӧсӧ сэнi налысь  йӧзӧдiсны. Вот сэки вӧлись ставӧн шызисны вӧрзьӧдӧм мазi поз моз. Сэки быд “геройлы” вичмис  пӧтмӧн.
Не кӧ Маша, сiйӧ, Митя, буракӧ, эз смелмӧдчы  гижнытӧ, кӧгь эськӧ и сьӧлӧмыс ыпъялiс жӧ скӧрлунӧн да дойӧн. Аслас пӧсьлунӧн, мисьтӧм лёктор  вӧчысьяс дiнӧ зывӧктӧмнас да и повтӧмлуннас ныв  ызйӧдiс тшӧтш Митяӧс. А ӧд и Машалӧн батьыс,  Прокопий Яковлевич, вӧлi паныдкодь: дугдӧй пӧ,  татшӧм письмӧтӧ пӧ тiянлысь некод оз печатайт,  сӧмын пӧ врагъясӧс аслыныд нажӧвитанныд.
((0148))
– Сiдзкӧ нӧ мый артмӧ! – горзiс сэки ӧзйысь  синъясӧн батьыслы паныдӧн сулалысь Маша: –  Мортӧс, нывкаӧс, нинӧм абусьыс нӧйтiсны, и быттьӧ  сiдзи и колӧ. А аски кӧ менӧ тшӧтш нӧсилка вылын  вайӧдасны? Сэки тэ мый шуан?
Митя некор оз вунӧд, кутшӧмӧн вӧлi сiйӧ здукас  Маша. “Святӧй лӧглунӧн ыпъялысь амазонка!” –  помнитӧ, кыпыда думыштiс сэки ныв йылысь. Думыштiс и сьӧлӧмыс гӧгӧрвотӧма, вӧвлытӧм мелiа  ёнтыштiс-гилькмунiс.
Ӧнi Маша вӧлi дзик мӧд кодьӧн: ӧнi сiйӧ вӧлi  мича вӧр-валӧн мелi да нежнӧй быдтасӧн, кодi со  буретш петӧ шондi югӧръясӧн зарниӧдӧм сӧдз ваа  юысь.
Но татшӧмнас Маша не омӧльджыка кажитчӧ  сылы; Митялы окота лоӧ мыйкӧ вӧчны Маша водзын, мыйӧнкӧ шензьӧдны сiйӧс. Но мый танi вӧчан, он кӧ ю вомӧныс ӧтарӧ-мӧдарӧ варччыв?

V

Митя дыр: думайттӧг шыбитӧ ас вывсьыс  дӧрӧм-гачсӧ, кольӧ куш нейлӧн плавки кежысь, да  Маша мыш сайсянь, югыд ваӧн резсиггыр, котӧрӧн  бузгысьӧ ваӧ.
– Псвзьӧдiн, ош! – шудаа горзӧ Маша да лажыньтчыштлӧмӧн резыштӧ-койыштӧ Митяӧс. А мӧдыс ылын нин, сiйӧ нин уйӧ-варччӧ мӧдар береглань топӧдӧм чуньяса вына кияссӧ кокниа шыблалiгтыр. Сӧмын кудриа юрыс дзӧрӧ да жӧлӧбасьлӧ  ваысь джуджыдакодь лыбавлысь паськыд мышкыс.  – Васаясыс кыскасны! – горзӧ Маша. Ныв и  збыльысь неуна полыштӧ войся купайтчӧмсьыд,  торйӧн нин ю вуджӧмсьыд. Но ӧд сiйӧ абу Митя –  зон вермӧ варччыны-уявны утка моз. Сылӧн борецспортӧменлӧн мускулъяс...
“Кутшӧм на еджыд таво сiйӧ, – думыштӧ  ныв. – Экзаменъяснад ньӧти на абу гожйӧдчӧма”.  И пыр жӧ дум вылас усьӧ кольӧм гожӧмся Митя,  кор найӧ велӧдчӧм помалӧм бӧрын ӧтлаын уджалiсны Сьӧдкыркӧтшса запаньын. Гожӧмбыднад сэтшӧма гожйӧдчисны, мый лоины негръяс кодьӧсь.  А ещӧ шуӧны, войвывса шондi пӧ оз мӧрччы. Кутшӧма ещӧ мӧрччӧ!
Ёна жӧ шуда гожӧм вӧлi тайӧ Машалы! Мед  кӧть и первойсӧ ёна мудзлiс багырӧн лунтыр йӧткасьӧмысь... Оз и тӧд, кыдзи сiйӧ котӧртiс гортас,  кор первойысь вайис ассьыс удждон! Ассьыс, ас  киӧн нажӧвитӧм! Быдса кило шоколад ньӧбис ӧтпырйӧ мамыслы, а батьыслы – коньяк доз.
А папаыс первойсӧ эз кӧсйы лэдзны: мед пӧ менам ныв йӧткасис багырӧн?! Кывзiс, кыдзи лёк кывъя йӧз сӧткӧны-матькӧны! Некор пӧ тадзи оз ло.
((0150))
Сэки Митя, а сiйӧ и нуӧдiс Машаӧс, сувтiс папаыслы воча да, волнуйтчӧмсӧ кутiгтыр, лӧня  шуис:
– Прокопий Яковлевич, тi, буракӧ, кӧсъянныд,  мед Машаыд нэм чӧж аканьясӧн ворсiс? Мый нӧ  сыкӧд лоӧ, кор сiйӧ аканьяс дорсьыд ӧтнас веськалӧ ыджыд олӧмас?
Маша таӧдз некор на эз аддзыв, мед эськӧ сэтшӧма вӧлi бӧбмӧма папаыс: сулалӧ, кыв оз куж  шуны. Сэсся медбӧрын шуис жӧ:
– Но ӧд, черт подери, жаль нывкаыс! Лэдзан сэтчӧ ӧтнассӧ...
– А ми, чайтанныд, ог вермӧй дорйыны, лоӧ  кӧ мыйкӧ? – эз лэдзчысь Митя. – Али ӧнiя том  йӧзтӧ тi онӧ нин мортъясӧн лыддьӧй?
Мый думайтiс сэки папаыс сы водзын скромнӧя, но и повтӧг сулалысь Митя вылӧ видзӧдiгӧн,  Маша оз тӧд. Но, тӧдӧмысь, тайӧ сценаыс унатор  йылысь казьтылiс стрӧг управляющӧйлы. Гашкӧ, и  сылы уси тӧд вылас аслас том дырыс: шуам, кыдзи  найӧ первойысь аддзысьӧмаӧсь мамаыскӧд, збой  медсестракӧд, фронтвывса госпитальын да кыдзи  пондӧмаӧсь радейтны сэнi ӧта-мӧднысӧ. А, гашкӧ,  и папаыслы уси тӧд вылас, кыдзи сылӧн мусаыс  бой вылысь раненӧйӧс петкӧдiгӧн веськавлiс немецъяслы пленӧ, а сiйӧ, разведкаса лейтенант Прокопий Варышов, аслас боевӧй взводӧн сап пемыд войӧ мездiс-петкӧдiс пленӧ сюрӧмъясӧс... ((0151)) Гашкӧ, и  ставыс тайӧ казьтыштсис папаыслы Митякӧд вензигӧн. Эз ӧд весьшӧрӧ сылӧн вежсьы чужӧмыс да  джӧмдышт гӧлӧсыс.
– Ладнӧ, Митя, ме лэдза нывкасӧ... Но тэ эн вунӧд, мый ме бать... И мыйкӧ кӧ лоӧ...

“Интереснӧ, вӧлi кӧ сэки Митя местаын кодкӧ  мӧд, лэдзис-ӧ эськӧ менӧ папа? – виччысьтӧг думыштiс ӧнi ныв. И пырысь-пыр жӧ вочавидзис  ачыс аслыс: – Вермис и не лэдзны...”
А Митя нин бӧр упкӧ-варччӧ мӧдар берегсянь.  Саженьясӧн шлопкӧм-курасьӧмысь сылӧн мудзыштiсны сойясыс, да ӧнi сiйӧ сынӧ ва пытшкысь кияссӧ лэптывтӧг, сэсся и гатш водӧмӧн уйӧ, патурликасьлӧ ва пытшкын. Ыркыд ваыс кужысь варччысьтӧ кутӧ-лзптӧ кос чагйӧс моз, Митялӧн ворсӧ  быд сӧн, быттьӧ водзӧ вынсялӧ морӧсыс да топалӧ  кынӧмыс; кутшӧмкӧ здукӧ зон весиг пондылӧ кажитчыны аслыс ваын олысьӧн, ыджыд чериӧн, кодӧс дыр видзисны му вылын, а ӧнi, кор бӧр веськалiс чужан стихияас, радысла оз тӧд, мый вӧчны.  
“ Ылӧдчан, он тэ таысь радлы! – кыйӧ сэсся  асьсӧ Митя. – Берег дорын сулалысьыс на радлӧдӧ  тадзсӧ тэнӧ! “.
Митя юрын чужӧны и чужӧны нежнӧй, пӧсь  радейтӧмӧн йиджтысьӧм кывъяс. Тайӧ кывъясыс кыдзкӧ асьныс посйысьӧны-тэчсьӧны сьылан размерӧ: ((0152))

Тэа-мерлы мелiа сьылӧ
Лыдтӧм дзоридзӧн пӧртмасьысь видз.

VI

Сэсся найӧ орччӧн восьлалiсны небыд, сук туруна видз вывтi, кӧнi югыд войнад сiдзи эз и ӧшйыв лысва, нетшкисны купальничаяс да горадзульяс. Найӧ нетшкисны сӧстӧм дзоридзьяс, а синъясыс  эз-эз да и бара на паныдасьлывлiсны ӧта-мӧдныскӧд.
– Маша, тэ, сiдзкӧ, чорыда нин шуин: чери  вӧдитан институтӧ пыран? – юалiс сэсся Митя, мед  торкны чӧв олӧмсӧ.
– Да...
Митя тӧдӧ, мый татшӧм кӧсйӧмыс Машалӧн важысянь нин чужис, гашкӧ, сiйӧ лунсяньыс, кор  батьыс нывлӧн вайис Москваысь зарни чериясӧс  да лӧсьӧдiс ыджыд аквариум. Мыйта тӧждлун сетiс  Маша тайӧ черияссӧ рӧдмӧдӧм-дӧзьӧритӧмлы! ..
– Сэсся, помалан институттӧ да, ыстасны тэнӧ  кытчӧкӧ Волга вылӧ либӧ Каспийскӧй море дорӧ,  – шуис Митя.
((0153))
– Ме ог мун сэтчӧ! – лэчыда шуис Маша. Ме ас муӧ вӧзйыся! .. Ӧд миян танi сэтшӧм уджыс  абу этшаджык...
– Дерт эськӧ да.
– Окота ставсӧ вӧчны сы могысь, мед эськӧ миян войвыв юяс да тыяс вӧлiны важ моз чериаӧсь  да гажаӧсь...
– Та могысь ковмас ёна тышкасьны, Маша,  – шуис Митя нылӧс шоныд видзӧдласӧн козьналiг. – Ӧд ӧнi сы мында промышленнӧй предприятие гудыртӧны юяссӧ. Шуӧны, мый Сыктывкарса лесопромышленнӧй комплекс пыр пӧ, ӧтнас пыр, бур ю кутас визувтны, уна и няйт, кӧнкӧ, кутас петны сэтысь...
– Вот и колӧ тышкасьны, мед эськӧ тайӧ няйтыс эз лок Эжваӧдз! Мед эськӧ бура весавны сiйӧс  сэтчӧдз вотӧдз. Весавны сэтшӧм сӧстӧмӧдз, кутшӧм  сӧстӧмӧн вӧлi ваыс юсьыс босьтiгӧн... Мед эськӧ  Эжваным эз ло Изьва кодьӧн, кӧнi, папа шуӧ, чериыс пӧ пӧшти абу нин кольӧма – ставсӧ нефтьӧн  пӧдтӧмаӧсь... Став йӧзсӧ колӧ кыпӧдны та вылӧ!  Сёрнитны и гижны та йылысь! Бурджыка топӧдлывны кын сьӧлӧмаясӧс, вӧр-ваӧс пежӧсьтысьясӧс.  Вӧчны сiдз, мед быдӧн кутiс тӧдны татшӧм йӧзсӧ,  мед быдӧн зывӧктiс найӧс... Мед налӧн кок улын сотчис муыс!.. Сӧмын сэк ми вермам видзны-кольны нэмъяс кежлӧ миян Войвывнымлысь мичлунсӧ  да озырлунсӧ...
((0154))
“Ме кута отсасьны тэныд таын!” – думайтӧ Митя, кодлӧн сьӧлӧмыс заводитӧ радлыны Маша вӧсна нӧшта на ёнджыка. А сэсся сiйӧ юалӧ гӧрдӧдыштӧм чужӧма нывлысь:
– Маша, а папаыд да мамаыд тэнӧ лэдзӧны сэтчӧ?
– Найӧ ӧд менам шань йӧз, менам кӧсйӧмъяслы паныд оз мунны. Папалы весиг и кажитчӧ на  тайӧ. Ачыд ӧд тӧдан: сiйӧ миян ёна жӧ радейтӧ  вӧр-ватӧ. А мама? Сiйӧ, дерт, врачӧ менӧ кӧсйис  велӧдны, но ме ог вермы йӧзтӧ вундавны – сьӧлӧмӧй оз лэпты,серӧктiс ныв. Сэсся здук мысти  юалiс: – А тэ, Митя? Тэ ӧд эн на нинӧм висьтавлы  водзӧ велӧдчӧм йывсьыд. Ичӧтджык дырйиыд тай  авиационнӧйӧ кӧсйылiн-а...
– Ме? – Митя падмылiс. – Ме, наперво, армияӧ муна... Сэсся и уджалыштны окота...
– Он кӧсйы велӧдчыны! – Машаӧс тайӧ ёна  чуймӧдiс. Ӧд Митя помалiс школасӧ медбуръяс лыдын, и сылы уна туй восьса.
– Ме эг шу, мый ог кӧсйы, – тэрыба шуис  Митя. – Сэсся яндысигтыр содтiс: – Мамалы сьӧкыд менӧ велӧднысӧ... Уджалышта, сьӧмтор чӧжышта и – пыра институтӧ... И, сiдзкӧ нин шуны, окота олӧмсӧ бурджыка тӧдмалыштны... Кутшӧмкӧ экспедицияӧ ветлыны, а сэсся, гашкӧ, море вылын  плавайтыштны... ((0155)) Куш сӧмын книгаяс пырыд олӧмыд, буракӧ, оз на став баннас петкӧдчы... Сэсся и  йӧз пӧвстас олiг-зыртчигӧн окота тӧдмавны, мый  вылӧ ме туя, окота бурджыка тӧдмавны ачымӧс...  Мед гӧгӧрвоны сьӧлӧмлысь унджыкпӧлӧс вӧрзьӧмъяс... Мый сiйӧ кӧсйӧ олӧмас. Мыйысь радлӧ, а мыйысь – шогсьӧ. Мыйла сiйӧ мукӧд дырйиыс завидьтӧ на, полӧ, асьсӧ ыджыдӧ пуктӧ. Мыйла корсюрӧ чажнитӧ-ӧзйӧ сирӧд чаг моз, а сэсся друг пондӧ чискыны биӧ веськалысь тыасьӧм кер моз... Ме  кӧ понда гӧгӧрвоны ставсӧ тайӧс, сэки меным кокньыдджык лоӧ веськӧдлыны аслам сьӧлӧмӧн... Сэки  ме понда кужныджык туйдӧдны сiйӧс бур вылӧ...  Сэки ме, гашкӧ, ачым бурджыкӧн лоа... Дерт, и  йӧзсӧ пыдiсяньджык понда тӧдны.
Митя яндысьыштiс Машакӧд тадзи сёрнитны, та  вӧсна сылӧн гӧлӧсыс тiралыштiс, синъяссӧ вӧлi лэдзӧма улӧ, гырысь киясас вына тэрыб чуньясыс  песiсны нюдзвиж ваӧн сӧдзтысьысь купальнича за.  Но кӧть сылы быттьӧ и эз вӧв лӧсьыд тадзи гугӧдны  асьсӧ, сёрниыс ачыс гылалiс-петiс: Маша дырйи,  кор Митя став вир-яйнас кылiс ас дiнсьыс тайӧ  дона мортсӧ, сылӧн дыр нин пожӧм гуся мӧвпъясыс вӧзйысисны некор тӧдлытӧм вынӧн.
– Сӧмын тэ, Маша, эн серав ме вылын,ныв вылӧ синъяссӧ лэптывтӧг шуис Митя.
((0156))
Нывлӧн воча кывйыс эз дзик пыр ло, да Митя  кыпӧдiс синъяссӧ. И пыр жӧ паныдасис Машалӧн  видзӧдласкӧд.
Мый висьтавны видзӧдласъясӧн татшӧм паныдасьӧм йывсьыс? Кор тайӧ видзӧдласъясыс петӧны  ӧта-мӧдсӧ радейтысь ныла-зонмасянь, кодъяс тайӧ  шондiа асылыс кодь жӧ сӧстӧмӧсь на, кодъяс эз на  лысьтлыны Туны асланыс пӧсь радейтӧм йылысь  ни ӧти кыв, эз на инмӧдчывны ӧта-мӧд дiнаныс весиг киӧн?
Ме чайта, видзӧдласъяслӧн татшӧм паныдасьӧмыс – природалӧн медмича да медвылыс петкӧдчӧмъясысь ӧти.
Маша, Маша! Тэныд-ӧ тайӧ синъясыд? Ӧд найӧ,  кыдз ме тӧда, класса собраниеяс вылын, зонкаяскӧд вензигъясӧ, ёнджыкасӧ койлывлiсны ёсь би  киньяс либӧ серавлывлiсны, зывӧктылiсны...
Ӧнi Машалӧн мича гырысь синъясысь ыльӧбӧн  петiс кутшӧмкӧ вӧвлытӧм югыд, кодi кажитчис шоныдсьыс-шоныдӧн да мелiсьыс мелiӧн; тайӧ югыдыс весигтӧ кажитчис ловъя кодьӧн, чайтсис, мый  сiйӧс позьӧ малыштны кинад, кыдзи, шуам, асьнысӧ синъяссӧ.
Тайӧ шемӧсмӧдана видзӧдласыс гӧгӧрвотӧма ӧзтiс-пузувтiс Митялысь ловсӧ, сiйӧ весиг вунӧдлiс, мый йылысь сёрнитiс ӧнӧдз. И став сёрниясыс аслас ӧнi сылы кажитчисны ковтӧмӧн, некодлы ковтӧмӧн... ((0157)) Кутшӧм вермасны лоны сёрнияс, кор орччӧн эмӧсь со кутшӧм синъяс, кодъясысь петӧ сьӧлӧмтӧ мелiалысь-пыдзралысь ловъякодь югыд.
Сӧмын Митя эз на сяммы лыддьыны татшӧм  видзӧдласъястӧ да мортыд, кӧть и сьӧлӧмыс вӧвлытӧма туис-радлiс, повзьыштiскодь нывлӧн чӧв олӧмысь да бара шуис ӧнтая моз:
– Тэ ӧд он серав ме вылын, Маша?
– Кыдз ог, серала! – серӧктыштiс Маша, и сылӧн югзьысь синъясын содiс мелiлуныс. – Ме серала? Мыйысь нӧ ме кута серавнысӧ? Ме, тӧдан кӧ,  ловзьыла тэнад сёрниясысь... Да-да, ловзьыла! Кор  ме кывза тэнӧ да думайта тэнад олӧм йылысь, тэнад вежӧрлӧн быдлаӧ писькӧдчӧм йылысь, сэк менам быттьӧ быдмӧны бордъяс! Меным окота лолӧс  пычиктыны ас пытшкысь, шыбитны став ковтӧмсӧ  да лэбны кытчӧкӧ зэв югыдiнӧ, кӧнi эськӧ ме, ёна  сӧвмӧдӧм вежӧра морт, верми вӧчны мыйкӧ зэв  ыджыдтор!.. Ме серала сы вылын! Аддзис жӧ мый  шуны... Ме, тӧдан кӧ, дась кевмысьны енлы, мый  сiйӧ вайӧдiс менӧ тiян школаӧ да тӧдмӧдiс тэкӧд! –  Ныв гӧгӧртӧдiс дзоридз букета кинас сьӧлӧм дорӧдыс; сылӧн паськыда восьтӧм, гӧгрӧсмӧм синъясын,  кодъясӧ вӧлi веськалӧны вӧр сайысь чеччысь шондiлӧн югӧръяс, ыпъялiс вӧвлытӧм кыпыдлун. Буретш тэкӧд! – пӧся тӧдчӧдiс ныв, Митяӧс ыпъялысь синъяснас мелiалiгтыр. ((0158)) – Ме шуда таысь! Ой,  кутшӧм ме шуда таысь!
– Маша! – сӧмын и вермис шуны шемӧсмӧм  Митя. Сылы кажитчис, мый морӧсас чеччысь сьӧлӧмыс кутiс зэв ӧдйӧ ыдждыны-содны, зэлӧдiс  ставнас морӧс кудсӧ да нинӧмӧн лои  лолавнысӧ.  Эз тырмы лов шыыс и сёрнитӧм вылӧ, та вӧсна сiйӧ  ӧтарӧ шуалiс сӧмын: – Маша, Маша...
Сэсся Митя выныштӧдiс асьсӧ, кыдзкӧ-мыйкӧ  венiс яндысьӧмсӧ да дона бриллиантӧс моз – быттьӧ полiс жугӧдӧмысь – босьтiс аслас киясӧ нывлысь кисӧ. Киыс вӧлi векни, шыльыд, неуна гожъялыштӧма. Ставыс сэнi кажитчис шензьӧдана мичаӧн Митялы: и еджыд пасъяса кузьмӧс гыжъясыс,  и нежнӧй кучик пырыс муртса тӧдчысь рӧчьясыс,  и весиг ки пыдӧсвывса визьясыс, кодъяс быттьӧкӧ  артмӧдӧмаӧсь “М” буква. Машалӧн киыс вӧлi шоныд да визуввывса бадь ув моз муртса тӧдчымӧн  тiралыштiс. Кутны тайӧ кисӧ аслас киясын да небыда шыльӧдны сiйӧс – ӧнi тайӧ кажитчис Митялы олӧмас медся ыджыд шудӧн.
Найӧ восьлалiсны орччӧн, эз видзӧдны ӧта-мӧд  выланыс, видзӧдiсны чеччысь шондiлӧн гӧрдоват  югыдӧн мавтыштӧм ю вылӧ да чӧв олiсны. Вомъяс  пыдди ӧнi налӧн сёрнитiсны киясныс. И тайӧ сёрниыс кыкнанныслы вӧлi бура гӧгӧрвоана.
Тайӧ вӧвлытӧм сёрниас найӧ висьталiсны ӧта-мӧдныслы сы йылысь, мый ёна жӧ нин лӧсьыд, кор  морӧсад пессьӧ радейтысь том сьӧлӧм, кор тэ водзын – помтӧм-дортӧм олӧм, кӧнi тэ, дерт жӧ, вӧчан мыйкӧ ыджыдӧс да мичаӧс, торйӧн нин сэк,  кор кутан восьлавны со тадзи ӧтлаын.
– Маша... тӧдан?.. а ӧд ме мыйкӧ татшӧм сяма  йывсьыс, татшӧм лӧсьыд йывсьыс важӧн нин мӧвпавлi, – шуис медбӧрын Митя.
– Кутшӧм лӧсьыд йылысь? – юалiс ныв, кодлӧн шуда нюм сора чужӧм вылас синъясыс вӧлiны  куньтыртӧмаӧсь, найӧс личкӧмаӧсь сук син лысъясыс. Юалiс, дерт, сiйӧ сӧмын мода вылас, сы вӧсна, мый сьӧлӧмнас кылiс, мый кутiс тӧд вылас  Митя.
– Быттьӧ видз вылын ми кыкӧнӧсь. Шондiа лун. Ставыс сьылӧ-дзользьӧ, а ми – кыкӧнӧсь.
– Мекӧд?
– Тэкӧд...
– Он поръясь?! – Маша восьтiс синъяссӧ да, кисӧ Митялӧн киясысь мынтӧдтӧг, бергӧдчыштiс зонлань.
– Ог... Ме весиг кӧсйылi кывбур гижны. Но кыдзкӧ озджык на вӧлi артмы. А ӧнi кутшӧмсюрӧ кывъяс сюрисны...
– Ноко, лыддьы!
– Гашкӧ, жебиник на да...
– Лыддьы, тэд шуӧма!
((0160))
Митя кызӧктыштiс да, Маша вылӧ видзӧдтӧг,  заводитiс:

Гожся шондiыс мӧдӧдчӧм вылӧ,
Олӧм -рокӧсӧн туӧ быд идз,
Тэа-меалы мелiа сьылӧ
Лыдтӧм дзоридзӧн пӧртмасьысь видз.

Тэнад синъясыд югзьӧны матын,
Наын ворсӧдчӧ уна би чир,
Наысь сьӧлӧмӧй воӧма матӧ,
Ӧзйӧ-визъялӧ менам том вир.

Тэнад мыгӧрыд кыдз пу кодь статя,
Сэнi тыдалӧ лы пырыс вем...
Муса олӧмӧй, сьӧлӧмсянь аттьӧ,
Татшӧм шудсӧ мый сетiн тэ мем...

Гожся шондiыс мӧдӧдчӧм вылӧ,
Олӧм рокӧсӧн туӧ быд идз,
Тэа-меалы мелiа сьылӧ
Лыдтӧм дзоридзӧн пӧртмасьысь видз.


Машалы кажитчис, мый тайӧ пӧсь кывъяссьыс  морӧсас сылӧ сьӧлӧмыс. И сэк жӧ юрас туисны-пессисны ыджыд нимкодьлунӧн чужтӧм, но вӧвлытӧмысла тшӧтш и шӧйӧвошӧм мӧвпъяс: “Да тайӧ жӧ  зэв лӧсьыд! Но и Митя! Да тэ жӧ поэт, поэт! Тэныд  колӧ кодкӧ дiнӧ шыӧдчывны! Опытиӧй поэт дiнӧ!..  И тайӧс лӧсьӧдлiгӧн сiйӧ думайтiс ме йылысь? Позьӧ шуны, меным сиӧма кывбурсӧ! Кыдзи Пушкин – Кернлы... ((0161)) И кутшӧм пӧсь кывъяс... И сэтшӧм  нежнӧйӧсь... Ме первойсянь казялi, мый сы сьӧлӧмын эм ыджыд нежность. Кодкӧ ӧмӧй мӧд зон вермас видзӧдны ныв вылӧ сы моз жӧ нежнӧя? .. Ме  йылысь гижӧма кывбур! Позьӧ весиг сьывны сiйӧс:  “Тэа-меалы мелiа сьылӧ лыдтӧм дзоридзӧн пӧртмасьысь видз...” Вот эськӧ, тӧдлiс кӧ Катя Кушманова, вижӧдiс эськӧ вежӧктӧмысла... Фу! Мый нӧ ме  тадзи думайта?! Ёна жӧ ме ыкша!..”.
Маша, радейтана мортлӧн шуда чужӧма, чепӧсйыштiс зонлань:
– Митя, ме ог и куж, мый шуны! Сэтшӧм лӧсьыда тэнад артмӧма! Кӧть ӧнi жӧ сьыв... Эн жӧ ӧд  ме йылысь думайт сэки?
– Сӧмын тэ йылысь... Бӧръя каднас ме век тэ  йылысь думайта, Мата... Век тэнӧ аддза... вӧтӧн и  вемӧсӧн... А дырджык кӧ тэнӧ ог аддзыв – медся  шудтӧмнас лола... Висьмыла быдсӧн сэки... Ме, буракӧ, зэв слаб морт, Маша, ог кӧ вермы кутны ачымӧс...
– Ой, Митя! – ныв ыльӧбтiс сы вылӧ синъяссьыс пӧсь югыдсӧ да водзӧ сёрниттӧг тэрыба да  кужтӧма окыштiс сiйӧс вом доръясас. Шудаа серӧктiс, шевкнитiс кияснас да йӧрапи моз уськӧдчис  котӧртны купальничаӧн вижӧдысь-дзордзалысь видз  вывтi.
Кӧть эськӧ и окыштӧмыс вӧлi джыджлӧн шыльыд ва веркӧсӧ инмӧдчыштлӧм кодь дженьыд, но  Митялы тайӧ лои тырмымӧн – виччысьтӧмысла  сiйӧ дзикӧдз падмылiс, мыйлакӧ малыштiс вом  дорсӧ, быттьӧ кӧсйис босьтны сэтысь окыштӧмсӧ да  видзӧдлыны сы вылӧ, тӧдмавны, мыйла сiйӧ сэтшӧм  чӧскыд. ((0162)) Сэсся морӧс тырнас шудаа горӧдiс мыйкӧ  гӧгӧрвотӧмӧс да уськӧдчис вӧтӧдны Машаӧс.

VII

Вӧтӧдiс видз помын, азыма быдмысь бадь чукӧр  дiнын. Но тасянь налы кыкнанныслы нин ковмис  ӧтвылысь пышйыны, сы вӧсна мый бадьяс пытшсянь, засадаысь моз, на вылӧ уськӧдчис горш номъяслӧн быдса кымӧр. Номъясыс вӧлiны гырысьӧсь,  вижоватӧсь, скӧрысь-скӧрӧсь и ньӧти эз повны, ӧвтчы кӧть эн. Дзоридза букетъясӧн ӧвтчиггыр да гажаа горзiгтыр ныла-зонма уськӧдчисны котӧртны  мый вынсьыныс карлань, но ном кымӧр эз кӧсйы  кольччыны, вӧтчис бӧрсяньыс, повтӧг атакуйтiс;  посньыдик пиратъяс олӧмнысӧ жалиттӧг сюйсисны-пырӧдчисны синмӧ и пельӧ, доймана сутшйӧдлiсны  быдлаӧ, кытчӧ сӧмын мӧрччылiс налӧн ёсь нырныс.  Сӧмын вӧр дi вуджӧм бӧрын, кор ышкысь-пошкысь  ныла-зонма петiсны кардорса кушинӧ, кӧнi ыркйис  чорыдкодь тӧв, вир юысь пиратъяс кытчӧкӧ разалiсны.
((0163))
– Вот лёкпозъясыд! – сьӧкыд лов шысӧ кутiг  да номъяс виалӧмысь вирӧссьӧм кияссӧ видзӧдалiг  шуис Митя – .Ловъя йывсьыд вильӧдасны. Буракӧ,  номсьыд горшджыкыс миян танi некод сэсся и абу.  Ловъя виртӧ кылӧм бӧрын весиг ас йывсьыс вунӧдлӧ. А видзӧднысӧ – коньӧр, он на удит малыштны – няйт чирйӧ пӧрӧ. Кысь мый тӧрӧ сы пытшкӧ  эта мында горшлуныс...
– И мыйла енмыс сiдзи лӧсьӧдлӧма? – дӧзмыштӧм гӧлӧсӧн воча шыасис пошиктысь Маша. – Эстшӧм мича вӧр-ва – радлы да нимкодясь эськӧ  сӧмын... Но он на босьт! .. Он на лишнӧйтӧ олышт  кӧть и ю дорад.
– А, гашкӧ, тадзи и колӧ,друг серӧктiс Митя. – Номъясыс кӧ эз вӧвны, найӧ кӧ нэмысянь эз  дӧзмӧдны йӧзӧс, сэки, гашкӧ, ми ӧнӧдз на ветлӧдлiм  пасьтӧг. А наысь дорйысигӧн йӧз лӧсьӧдiсны и  паськӧмтӧ, и керкатӧ...
Но Маша эз кӧсйы Митя моз кокниа миритчыны  кузь ныра пиратъяскӧд. Сылы кажитчис, мый найӧ  мыйкӧ мырддисни сылысь да Митялысь, эз лэдзны  помӧдз, сьӧлӧм бурмытӧдз, радлыны-нимкодясьны  тайӧ вой кежлас налы вылӧ сетӧм шудӧн; Маша  сьӧлӧмнас кылiс, мый найӧ сӧмын на видлiсны тайӧ  ыджыд шудыслысь кӧрсӧ. Та вӧсна ӧнi сiйӧ вӧлi  ёна скӧрмӧма номъяс вылӧ:
– Ещӧ тай доръян вир юысьясӧс! Важӧн нин позис вуж выйӧныс бырӧдны ставнысӧ. ((0164)) Толькӧ тай  некод оз кивыль кер та могысь. Быттьӧ сэтшӧм нин  сьӧкыд тайӧс вӧчны миян кадӧ, кор наука быд дивӧсӧ тӧдӧ, кор химгя абусьыс ловъя клетка дась  нин чужтыны. А сэк костi гажа вӧр-ва ном вӧсна  пӧрӧ сир пӧртъя адӧ.
– А бырӧдан да, друг кӧ вошӧ природаыслӧн равновесиеыс. Дзугсьӧ кӧ кыткӧ-мыйкӧ?
– Дзугсяс, дерт! Номъяс вӧсна вот пондас му шарыс мӧдарӧ бергавны...

VIII

Ромуальд Пенкинлы (ёртъясыс нимтiсны сiйӧс  Ромикӧн, а мукӧдыс весиг Рокфеллерӧн) бӧръя  лунъясӧ эз везит... Гижлiс батьыслы кузь письмӧ,  норасис Войвылын сьӧкыд олӧм вылӧ, корис сьӧм,  но мӧдыс эз мӧдӧд ни ӧти грӧш, кӧть эськӧ, Ромик  тӧдӧ, сылӧн “сiсьмӧ” деньгаыс. Бать-мамыс сылӧн  олӧны Чёрнӧй моредорса карын, кык судта ас керкаын. Батьыс – заготовитель, кыдз шуласны, чипан  йӧв вермас судзӧдны. Но медсясӧ сiйӧ сюмӧдӧс моз  кульӧ деньгатӧ озырджык шойччысьяслысь, кодъяс  морт дас вит быд гожӧм олӧны на ордын.
“Менам деньгаӧй муртса эз тшыкӧд тэнӧ помӧдз, – сьӧм перевод пыдди гижис батьыс. – Век на ӧмӧй тэ эн гӧгӧрво тайӧс, пиӧй? ((0165)) Тэ жӧ мунiн олӧмтӧ выль ног лӧсьӧдны... Аслам дзор юрсиӧн кевмыся тэныд – уджав, зэлыдджыка ов!”.
“Садьмин, клистир трубка! Водзджык колiс велӧдныi – скӧралiс батьыс вылӧ Ромик. – Мед тэ  джагалан аслад деньга мешӧк вылын”.
Удждон босьттӧдз вӧлi ыльн на, и Ромик пондiс  жуглыны юрсӧ, кытысь эськӧ чуктӧдны деньга –  ӧд сiйӧ кӧсйысис аслас командалы котыртны  ыджыд койташ. Но кысь, кысь сьӧмсӧ чуктӧдан?!
Деньга йылысь мучитчанаа думайтiгӧн Ромик  бара волiс думнас чужан карас, Вот вӧлi олӧмыс!  Батьыс отсалiс пырны сылы медицинскӧй институтӧ, деньга сэки ньӧти эз жалит... Машинасӧ ассьыс эз жалит ни... Мыйта роман вӧлi тайӧ машинаас!  Кутшӧм мича нывъяс пукавлiсны, мый сэн пукавлiсны! – куйлывлiсны сэнi... Кутшӧм лӧсьыд нывъяс! Ёнджыкасӧ сьӧд, сотысь синмаӧсь. Вӧлiны и  лӧз синмаяс... Нинӧм, ӧзйӧ-пӧсялӧ тай и лӧз синмаыд, кор юыштас коньяк да кор инмӧдчылан сы  дорӧ сотысь вом дорнад...
“Ок, нывъяс-нывъяс, юмов вом доръяс да зэлыд  морӧсъяс, тi тай конйыштiнныд менӧ!..”
Ромик кык во велӧдчис первой курсын, но клистир трубкаысь унджыжсӧ, буракӧ, эз и тӧдмав. Коймӧд во заводитчигӧн сiйӧс вӧтлiсны лекцияяс вылӧ волытӧмысь. ((0166)) Батьыс эськӧ ёна котралiс быдлатi,  мед оз вӧтлыны писӧ, но нинӧм эз вермы вӧчны.
А, гашкӧ, и бур, мый вӧтлiсны сэки, – думайтӧ  ӧнi Ромик. Ӧд сiйӧ ёнатӧ юӧм-гуляйтӧмнад паськыда нин пондылiс нимавны аслас неыджыд карас.  Милиция тшӧкыдакодь нин мӧдiс тальччывлыны сылӧн коклябор вылӧ. Ӧтчыд весиг муртса дзикӧдз эз  тшапнит, кор Ромик аслас котырыскӧд кӧмӧдiсны  машина радейтысь ӧти озыр грузинӧс: юкталiсны  сiйӧс да “вузалiсны” мортыдлы абутӧм “волга”.  Ӧти рытӧн зеп тыр сьӧм лои. Но бӧртинас ёна жӧ  ковмис тiравны-повны. Сэсся дырӧн-регыдӧн на  весьтӧ ӧшйылӧм сьӧд кымӧрыс бокитi мунiс...
Ромик сэки чорыдакодь думыштчылiс аслас  водзӧ олӧм йылысь. Полiг-майшасигад не ӧтчыд  шулiс аслыс: “Ӧнi кӧ бурӧн мына, сэсся всё – мӧд  ногӧн понда овны! Йӧз мозыс жӧ!.. Тырмас йӧйтавны! .. А то кызь куим арӧссянь веськалан тюрьмаӧ  да нэм чӧжыд ковмас сiсьмыны...”
Мед ылыстчыны аслас “другъясысь”, Ромик гусьӧн моз – тӧдiсны сӧмын бать-мамыс, накӧд вӧлi  ыджыд сёрни – лӧсыштiс-мунiс ылi Войвылӧ, леспромхозӧ, позьӧ шуны, сьӧд вӧр шӧрӧ, мед сэнi  выль ног панны ассьыс олӧмсӧ. Ромикӧс индiсны  вӧр пӧрӧдан бригадаӧ увйысьны. Вӧлi сёр ар, шляка  усис да кынмалiс, кӧтасьӧм да йизьӧм чер вороп  вильсъялiс-мынласис кисьыс, уджавны велавтӧмысла доймис-висис став лы-сьӧмыс, и морттӧ вочасӧн  кутiс шогӧдны. ((0167))
Чер-пилаыд вӧлӧма сьӧкыдджык нывъяслӧн небыд кияс да вӧсни кока вина румкаяс дорсьыд!,
Сылы жаль лои сiсьтыны асьсӧ тайӧ пемыд  гуас. “Танi, он и тӧдлы, роботӧн лоан. Рокфеллерыдлы сюрӧ на бурджыкин, кӧть и шуштӧм войвылысь!” – шуис сiйӧ ачыс аслыс да недыр мысти  вешйис карӧ, “матоджык цивилизациялань”.
Специальность сылӧн некутшӧм эз вӧв, но сiйӧ  вӧлi сюсь мортӧн, шыла кодь писькӧс мортӧн, и  шуис видлыны талявны батьыслысь туйсӧ – пырны  уджавны заготовительнӧй организацияӧ, кӧнi регыд мысти казялiс, мый юрад кӧ вем пыддиыс абу  нитш, позьӧ зэв бура овны – вӧрын моз асьтӧ пестӧг-чегтӧг пӧт и код лоан.
Сы вӧсна мый Рокфеллер кужис лӧсьыда кывбертны, а тшӧтш и сы вӧсна, мый мортыдлӧн вӧлi  лӧсьыд туша-рожа: Ромик вӧсни да стрӧйнӧй,  смоль сьӧд синкымъяса да сэтшӧм жӧ юрсиа, еджыд  чужӧм вылас сылӧн сьӧдӧдӧны чим сьӧд усторьяс, – став тайӧторъясыс  вӧсна  том  заготовитель  быд дивӧсӧ вермылiс ӧдйӧ судзӧдны-пычкыны, мый  вӧсна начальникъясыс ещӧ и ошкылiсны на морттӧ.
Выль местаын лышкыда да пӧтӧса олiгӧн Ромиклӧн вочасӧн бӧр шылялiсны-сӧзасисны коркӧя майшасьӧмъясыс, аыль ногӧн овны кӧсйылӧмыс. Лоины выль тӧдсаяс, юан-гуляйтан другъяс да пӧдругъяс,  аслыс тӧдлытӧг сiйӧ вочасӧн бара пондiс пӧрны  войся хищникӧ, карса кӧинӧ. А, кыдзи тӧдса, войся хищникъясыд пырджык овлӧны зэв лёкӧсь, милӧст тӧдтӧмӧсь, найӧ, тӧлк кӧ сюрӧ, пурасны и  косявласны.
Регыд мысти выль друга-пӧдругаясыс кутiсны  нин пыдди пуктыны Ромикӧс, частӧджык ыдждӧдлыны Рокфеллерӧн, кывзысьны сылысь. Татшӧмторйыд вӧлi выя бордйӧн моз мавтыштӧ мортыдлысь йӧз вылын ыджыдавны радейтысь сьӧлӧмсӧ,  и та вылӧ сiйӧ эз жалит немтор – ни сьӧм, ни чӧскыд сёян-юан. Та могысь жӧ корсюрӧ лэдзлiс и
пинь-гыжсӧ.
Талун со сылӧн гаврикъясыс бара виччысьӧны  сысянь койташ, кӧнкӧ, водзвыв нин нюлӧны вом  доръяссӧ. А сылӧн грӧш денъга абу... “Мед тэнӧ,  клистир трубкаӧс, вина пыдди юкталасны касторкаӧн!” – бара на уськӧдчылiс сiйӧ думсьыс батьыс  вылӧ.
Луннас спортивнӧй магазин дiнтi ӧти другкӧд, Алёша Ладановкӧд, довъялiгӧн мужик чукӧрысь Ромик кылiс сёрни, кодысь ёкнитiс сьӧлӧмыс:
– Эсы ылна коймӧдысь нин локта, а век  зря, – норасис кирзӧвӧй сапӧга, вижӧдз гожъялӧм  чужӧма дядьӧ. – Некыдз мотоцикл ог вермы ньӧбны. Мед эськӧ коляскаа вӧлi...
((0169))
– Кыдзкӧ тӧдсаяс пыр колӧ, – велӧдiсны дядьӧӧс. – Сiдзнад татшӧмыд оз регыдӧн сюр.
Тайӧс кывлӧм бӧрын Ромиклӧн югнитiс мӧвп:  “Гашкӧ, видлыны?” “А сюран кӧ?” – пырысь-пыр  жӧ воча мӧвп ыркӧдыштiс морттӧ. “А мый, видлыны кӧ ещӧ ӧтчыд и медбӧръяысь?! Сюрс шайт зептын лоӧ! И дядьӧыс, буракӧ, йӧйӧват...”.
Дыр мунiс Ромик пытшкын тайӧ веныс. Сiйӧ ёна  полiс сюрӧмысь, но сэк жӧ сылӧн тэрыб чуньясыс  быттьӧ кылiсны нин шыльыд дасаяслысь шпорӧдчӧмсӧ. И мортыд шуис видлыны медбӧръяысь.  Шуис кокньӧдыштны деньгаа дядьӧлысь, буракӧ,  кылӧдчысьлысь, кыз зепсӧ.
Дыр ковмис ышӧдны татшӧмтор вылад Алёша  Ладановӧс – сiйӧ школьник на, таво помалӧма ӧкмысӧд класс, – том мортыд первойсӧ пондылiс пыксьыны киӧн и кокӧн; но кор Ромик мичаа серпасалiс, кыдзи найӧ принцъяс моз ветласны шоныд море  дорӧ сэтшӧм кокниа шедӧдӧм сьӧмӧн, мӧдыд и  сетчис.
Водзвыв бура лӧсьӧдчӧм бӧрын найӧ ворсiсны со кутшӧм сцена:
Гожъялӧм чужӧма дядьӧ дiнын сулалысь Ромик дорӧ матыстчӧ бура пасьтасьӧм том морт да юалӧ:
– Ме видзӧда да, тiянлы мотоцпкл колӧ?
– Колӧ эськӧ да, кысь сiйӧс судзӧдан? – скӧралӧ Ромик. ((0170)) – Мый вайласны, ставсӧ пӧ блату юклӧны...
– А ми кӧсъям вузавны ассьыным, – шуӧ том  морт. – Пӧшти выль на... Но папаӧс вуджӧдӧны ылi  войвылӧ...
– Коляскаа мотоциклыд?! – ырсмунӧ вугыр вылӧ шедӧм дядьӧ.
– Да...
– Вай меным вузав! – кевмысяна шуӧ дядьӧ...
– Э-э, гражданин, энӧ тэрмасьӧй, – кӧдзыда шуӧ Ромик. – Ёртыс ме дiнӧ первой шыасис.
– Ме коймӧдысь нин локтi! Эсы ылнасянь... А тэ, кӧнкӧ, татчӧс, тэд бара на сюрас, – сёрнитӧ  дядьӧ Ромик вылӧ кевмысяна синъясӧн видзӧдiгтыр.
– Сюрас, дерт, виччысь, – шуӧ мӧдыс, а аслас  чужӧмыс висьталӧ, мый сьйӧ оз кӧсйы лэдзчысьны  сюрӧмторсьыс.
– Меным дзик ӧткодь, кӧть кодлы вузавны, ызйӧдӧ том морт. – Вай тi асьныд нин кыдзкӧ ладмӧдчӧй.
Дыр вензьӧм бӧрын (вензьӧны, дерт, оз йӧзаинын) Ромик уступитӧ дядьӧлы. Мӧдыс нимкодьысла котӧртлӧ магазинӧ да петкӧдӧ водка доз.  Хищникъяслы буретш тайӧ и вӧлi колӧ: садьтӧм  кодӧдз пӧ юкталам дядьӧӧс, и сьӧмыс сылӧн вуджас миян зепъясӧ. ((0171))
Но дядьӧыд наысь на мудер веськалӧма: вай пӧ  юӧй, бур йӧз, мыйта колӧ, а ме пӧ – ог. Ме пӧ винатӧ вомӧ ог босьтлы. Да кӧть пӧ эськӧ и юысь  вӧлi, та ыдждатортӧ ньӧбигӧн пӧ всё равно эг ю.  Ме пӧ весиг деньгасӧ коли тӧдса ордӧ.
“Ок и жыд! – сьӧласис бӧртинас Ромик дядьӧ  йылысь думайтiгӧн.– Ов пӧ сэсся татшӧмъясыдкӧд!..” Сзки налы быть лои “скӧрмыны” дядьӧ  вылӧ, и том морт шуис “вузавны” мотоциклсӧ Ромиклы.
Койташ вылӧ сьӧмсӧ Ромиклы лои удждыны  ӧти сотрудницалысь. Сэтчӧ мунтӧдз, думайтыштiс  да, бритiс усъяссӧ. “Жыдыд мунас ещӧ милицияӧ!” – бара на скӧрысь думыштiс сiйӧ дядьӧ йылысь. Устӧм чужӧмыс сылӧн лои тӧдтӧмӧн, аслыс  зывӧк вӧлi видзӧдны сы вылӧ. И сьӧлӧмсӧ сьӧкыд  изйӧн личкысь скӧрлуныс таысь водзӧ на содiс.

IX

Койташыс вӧлi тӧдса ныв ордын, кодлӧн бать-мамыс мунӧмаӧсь шонтыны пӧрысь лыяссӧ лунвылӧ. Ромик юис горша, кӧсйис садьтӧг коддзӧдчыны.  Юис и думайтiс: “Ставныд тi сволочьяс! И ме рад,  мый тi сволочьяс!”
“Мотоцикл вузалысь” Алёша Ладанов вӧлi танi жӧ. ((0172)) Сiйӧ медгажаӧн нин кажитчис. Мортыд вӧлi  пидзӧс вылас пужсьӧдӧма гӧрд юрсиа нылӧс да  шуда чужӧма чеччӧдлӧ-йӧктӧдӧ сiйӧс, а коставлiгьясӧ джӧмдалана сёрниӧн ошкӧ нывлы ассьыс другсӧ – “гениальнӧй Рокфеллерӧс”.
– Олiс кӧ эськӧ сiйӧ Америкаын,Ромик вылӧ  синнас индӧмӧн шуӧ Алёша, – то эськӧ сэтчӧс Рокфеллерсьыд эз кольччы... Сылӧн – юр! – Алёшалӧн  кывйыс гилялӧ висьтавны, кыдзи найӧ муртса эз  бӧбйӧдлыны озыр дядьӧӧс, но кыдзкӧ-мыйкӧ кутчысьӧ.
Кыдз нӧ он ошкы Пенкинӧс, ӧд сiйӧ велӧдiс  Алёшаӧс вина юны, нывъяскӧд вильшасьны-узьлыны, ӧти кывйӧн кӧ, отсалiс лоны мужичӧйӧн. Кыдз  он пыдди пукты татшӧм морттӧ?! А нылыс чиктылӧ-сералӧ Алёшалӧн пидзӧс вылын, корсюрӧ чепӧльтлывлӧ сылысь задсӧ, мыйысь том морт пондылӧ кажитчыны аслыс зэв шудаӧн.
“Мунас гортас да пондас висьтавлыны мамыслы, мый чери кыйис (чери кыян кӧлуйыс посводзӧ  дзебӧма), а ачыс со кутшӧм чери кыйӧ”... – Ромик  думайтӧ та йылысь лӧгпырысь и радпырысь, сы  пытшкын чукӧрмӧма кутшӧмкӧ лёк долыдлун сыысь, мый сiйӧ абу ӧтнас татшӧмыс.
Коймӧд зонмыс – Серафим Худяев – зэв ыджыд тушаа, вылын морӧса да паськыд пельпомъяса, кодъяс вылын ичӧтик бритӧм юрыс кажитчӧ коньӧр кодьӧн. ((0173)) Ӧнi Серафим уджалӧ заводын, а сыӧдз водзджык чери кыйӧма кӧнкӧ Мурманскын.  Сэнi уна сьӧм нажовитлӧма, но берегӧ петӧм бӧрын  ставсӧ жӧ сысъялӧма-юӧма. Серафим кыз сойнас  коскӧдыс сывйыштӧма сыкӧд орччӧн пукалысь  шыльыд вир-яя олӧмакодь нин нылӧс да висьтавлӧ  сылы мореын шторм йылысь:
– Значит так, кыдз тай швачкас валйыд, и  ичӧтик корабльыд чеччыштлӧ кольы кыш моз. Сэсся и увлань юрӧн сунӧ. Кок увсьыд мынӧ палубаыд... Думайтан – капут...
– Тэ ӧд менам ён! – оз повзьы другыс вылӧ  пӧся югъялысь синъясӧн видзӧдысь шыльыд ныв.  Рокфеллер пукалӧ пызан сайын зумыш; мышсяньыс сiйӧс малалӧ-шыльӧдӧ юрсиӧдыс квартираса кӧзяйка, кузь тушаа, лӧсьыдiник, еджыд чужӧма  ныв; сiйӧ уджалӧ кӧнкӧ редакцияын и, тадзи гажмыштас да, частӧ норасьлывлӧ Пенкинлы: тэнӧ  радейтӧм вӧсна пӧ ме дзикӧдз юны-гуляйтны велалi, яндзим пӧ овлывлӧ аслым ачымысь, аслам  уджысь и...
“Ставныд тi сволочьяс! “ – выльысь думыштӧ  Ромик и сылы окота лоӧ клесьнитны-шыбитны юр  вывсьыс нывлысь мелiасьысь кияссӧ.
– Ромка, мальчики, девочки! – друг горӧдiс  кӧзяйка да ачыс вештiс кияссӧ другыслӧн юр вылысь. – Дзикӧдз тай нӧ вунӧдi! Вот бӧлбаныд... Менам сэтшӧм плёнкаяс эмӧсь – люкс!.. ((0174)) Сiйӧ котӧрӧн мунiс полируйтӧм, сьӧдӧн югъялысь тумбочка  вылын сулалысь ыджыд магнитофӧн дорӧ, включитiс сiйӧс да, касетаяссӧ мыйкӧ дыра ӧтарӧ-мӧдарӧ  бергӧдлыштӧм бӧрын, долыда нюмъялiгтыр бергӧдчис нюжӧдӧм голяяса виччысьысь войтырлань. И  пырысь-пыр жӧ кутiсны кывны пӧдӧм, быттьӧ гӧбӧчысь петысь гӧлӧслӧн нор шыяс, кодъясӧс сьылысьыс нюркйӧдлiс-шуалiс гитаралӧн бриньӧдчӧм  улын.
Сьылысь норасис олӧм вылӧ. Норасис сыысь,  мый сiйӧс оз гӧгӧрвоны: оз лэдзны вина юны –  милиция повзьӧдлӧ; мый сылӧн сэтшӧм лёк суседъяс, кодъяс помтӧг зыксьӧны; мый медшудаӧн  сiйӧ овлӧ сӧмын сэк, кор ветлывлӧ кладбище вылӧ,  кӧнi “сэтшӧм лӧнь и гуяс вылын виччысьӧ закуска”.
–  Вот тайӧ да!  Вот  тайӧ – сила! – первойӧн  горӧдiс Пенкин, мыйӧн сӧмын помасис пӧдӧм гӧлӧслӧн ловтӧм-нюркйӧдлӧмыс. – Милка, тэ –  ммцо! – Сiйӧ матӧдлiс вом дорас чунь помъяссӧ да  чӧскыда окыштiс.
Мукӧдыс – шензьысь, нимкодьмӧм чужӧмаӧсь – тшӧтш жӧ гораа ошкисны мисьтӧм сьыланкывсӧ, кодысь сӧстӧм сьӧлӧма морт кылiс эськӧ  клящӧй, сiсь дук... А тайӧяс магнитофӧн гӧгӧр сувталӧмӧн выльысь на кывзiсны сьылӧмсӧ. Медбӧрын вайисны карандаш да бумага да кутiсны гижны  кывъяссӧ. ((0175))
Ставныслӧн чужӧмъясыс вӧлiны сэтшӧм дӧвӧльӧсь, мый кодкӧ кӧ эськӧ бокисянь видзӧдлiс на  вылӧ, вермис думыштны: “Тайӧяс, буракӧ, мӧвпыштӧмаӧсь мыйкӧ зэв ыджыдӧс да интереснӧйӧс;  налӧн аддзӧмторйыс, буракӧ, уна пӧльза вермас  вайны йӧзлы...”.
Кутшӧма эськӧ сорасис тадзсӧ мӧвпалысьыс!  Дӧвӧль ныр-вом сертиыд тай оз на ещӧ позь шуны,  мый мортлӧн чужӧма ыджыд да югыд мӧвп; мукӧдыдлӧн тай ныр-вомыд ёна нимкодьмывлӧ на  няйт сьыланкывйысь да сылы мыччӧм вина румкаысь. Йӧз пӧвстад тай эмӧсьӧсь на жӧ куйӧд выв  гагъясыд, кодъяслы кымын няйтджык, сымын бурджык.
Сэсся кывзiсны мӧд сьыланкыв: кыз, юсьӧм гӧлӧса мужичӧй мый голясьыс равзiс-киргис английскӧй ногӧн. Танi нин нинӧм сьыланкыв модааыс эз  вӧв – мужичӧйыс увтчис-равзiс скӧрмӧм, а, гашкӧ,  стӧчджыка лоӧ шуӧма, садьтӧгыс коддзӧм ош моз;  сэтшӧм кымынӧсь жӧ вӧлiны и тайӧ кольмӧдана,  йӧй сьылӧмсӧ ышӧдысь джазлӧн лювзысь-нявзысь  шыясыс.
Койташвывса коддзӧм ныла-зонмалысь тайӧ  шыясыс садьмӧдiсны, ӧзтiсны став зверь сямасӧ,  кодi, буракӧ, уна морт пытшкын на дзебсясьӧ; найӧ гозйӧн-гозйӧн сатшкысисны-кутчысисны ӧта-мӧд  дiнаныс да пондiсны кыдзсюрӧ чеччавны, вежнясьны, топӧдчывны ӧта-мӧд дiнаныс, зымӧдны  кокъяснас, горзыны... А чужӧмъясныс лоины сэтшӧмӧсь, мый быттьӧ найӧ кӧсйӧны сёйны ӧта-мӧднысӧ.
Ок тi, зимӧгоръяс! Мый вылӧ со тi сетанныд ассьыныд том выннытӧ-а! Кыдзи каттянныд асланыд  олӧмлысь медбур каднытӧ!
Вой шӧр гӧгӧрын койтысьяслӧн винаыс быри,  эз тырмышт, и Ромик да Алёша котӧртiсны ресторанӧ. Танi Ромик кӧсйис ньӧбны кык коньяк доз –  медбӧръяяс вӧлӧмаӧсь, – но сiйӧс пановтiсны кык  лётчик, водзджык босьтiсны. Гажа юра Ромиклӧн  ӧзйис сьӧлӧмыс ярлунӧн, но лётчикъясыс вӧлiны  ыджыд тушааӧсь, ёнӧсь, и сiйӧ ӧнi эз лысьт уськӧдчыны на вылӧ. Сӧмын пинь пырыс сӧдзӧдӧмӧн грӧзитчанаа шуис:
– Ог ву-нэ-дэй та-йэс! Жэ-литны на кут-энныд! – Кор Ромик кӧсйылiс кодӧскӧ повзьӧдны,  мыйлакӧ век сёрнитлiс кывъяссӧ бертлӧдлӧмӧн.
Но лётчикъяс сӧмын шпыньмунлiсны воча.
Тайӧ шпыньмунӧмыс да ещӧ сы йылысь дум, мый Алёша аддзылiс тайӧс, аддзылiс Ромиклысь  коньӧрлунсӧ, лёк вынӧн чажнитiсны сы сьӧлӧмын водзӧс косӧдны кӧсйӧм. ((0177)) Сылы кажитчис, мый дзикӧдз лои талялӧма сылысь честьсӧ. “Таысь менам  дедъяс кыскылiсны пуртӧссьыныс кинжал!” – лёкысь мӧвпыштiс сiйӧ. И кор думнас аддзис асьсӧ  ёсь кинжалӧн киас, сьӧлӧмыс бурмылiс.
Коньяк пыдди найӧ Алёшакӧд вайисны водка.  Кор бара на юыштiсны, Ромик пондiс норасьны  лётчикъяс вылӧ Серафим Худяевлы:
– Летунъяс дзикӧдз кутiсны топӧдны ми вокӧс. Ныр улысь коньяк мырддисны. Кутшӧма на  кӧсйи чӧсмӧдыштны тэнӧ-а...
– Вот гадъяс! – скӧрмис чӧскыд коньякӧн  удзӧдысь лётчикъяс вылӧ Серафим. – Ме кӧ эськӧ  вӧлi, эг сет!
– А Рокфеллер повзис наысь...виччысьтӧг шуис Алёша.
– Ланьт, зырымсюр! – чеччыштiгмоз чилӧстiс-гӧрӧдiс ӧзйысь синъяса Ромик. – Ромуальд Пенкин  некодысь на эз дрӧжжитлыв!
– Но, вай не скӧрмӧмысь... – миритӧданаа  шуис Серафим Худяев да тшӧтш сувтiс. – Вай, бурджык, мунам корсям да ӧтвылысь колскӧдам летунъяссӧ.
– Вот тайӧ морт! Вот тайӧ друг! – пӧся шуис Ромик. – Мунам! Ме тӧда, кодарын найӧ олӧны...
– А ме, гашкӧ, гортӧ муна? – несмела друг пондiс вӧзйысьны Алёша, кодлы ньӧти эз вӧв окота  нӧйтны багатыр кодь лётчикъясӧс.
– Во-от, видзӧдлӧй кутшӧм сiйӧ! – зывӧктанаа  шуис Ромик. – Сылӧн ёртъясыс мунӧны кыпӧдны  уськӧдӧм честь, а сiйӧ – мам бӧж дор улас дзебсьӧ.  Ещӧ ӧд и йӧз вылӧ индалӧ... И тайӧ мортсӧ ме лыддьылi мужичӧйӧн! На ю винасӧ, оз-ӧ кӧть сiйӧ  збоймӧд тэнсьыд баба сьӧлӧмтӧ.
Алёша збоймӧдчис водкаӧн, и куим мушкетёр  петiсны корсьны найӧс сэтшӧма ӧбидитысь лётчикъясӧс; а лёзь юрсиа коддзӧм дамаяс благӧслӧвитiсны ассьыныс рыцарьяснысӧ ыджыд победа  вылӧ.

X

Бокыса улича вылын, кытысь Пенкин чайтiс аддзыны лётчикъясӧс, налы паныдасисны Митя Бурматов да Маша Варышова, Шудӧн ӧзйысь чужӧмаӧсь, кутчысьӧм кияснаныс долыда ӧвтчигтыр найӧ  буретш вӧлi воӧны ю дорысь.
“Мыйта нывкӧд паныдасьлi, а менам, буракӧ,  некор эз вӧвлы татшӧм шуда чужӧмыс! – Митя  вылӧ видзӧдлӧм бӧрын завидьпырысь думыштiс  Пенкин. – Зырымсюрлы везитӧ...”
Кор ӧтвесьтасисны, сiйӧ друг вынысь йӧткыштiс Митяӧс пельпомнас, мыйысь мӧдыс лётмушс бӧрвыв и кисьыс мынi.с Машалӧн киыс.
– Тэ нӧ мый?! Мый тэ вӧчан?! – виччысьтӧмысла повзьылӧмысь сайкалыштӧм бӧрын горӧдiс  Митя. Сiйӧ бӧр чеччыштiс Машалань.
– Эт-нас бось-тэма татш-эм королеваӧс. А миянлы, куим-энлы – нэ-мтор! – сӧдзӧдiс пинь пырыс  Пенкин.
Митялӧн выльысь ыркнитiс сьӧлӧмыс тайӧ гӧлӧссьыс, туй потшысьяслӧн код, мисьтӧма шпыннялысь чужӧмъяс вылӧ видзӧдлӧмысь. “Тайӧясысь  бурӧн он мын!” Сэсся сiйӧ жалитӧмпырысь думыштiс, мый, гашкӧ, эз ков мунны ю дорас ӧтнанныслы, но пырысь-пыр жӧ янӧдiс асьсӧ татшӧм думсьыс: ӧд тавойся кодь шудсӧ сiйӧ некор на эз  тӧдлы...
– Мый нӧ потшинныд туйсӧ? Он тӧрӧй али  мый? – Кыдз вермис, шыльыдджык да думсьыс  бурджык гӧлӧсӧн шуис Митя.
– Кыдз абу яндзим мужик чукӧрлы усьласьны  отка йӧз вылӧ! – тiралысь гӧлӧсӧн шуис и Маша.  Повзьӧм мӧвпъясыс сылӧн югнитiсны-волiсны гортас, виччысьысь бать-мам дiнас, Митялӧн мам ордӧ.  А нӧшта сiйӧ думыштiс: “Кор бара бырасны карсьыс татшӧм шпанаясыс-а? Кор кутас позьны войын ньӧти повтӧг петны улича вылӧ?!”
А Пенкин лажыньтчылӧмӧн тан сюйсис косiник чорыд тушанас ныла-зонма костӧ, выльысь йӧткыштiс Митяӧс Маша дiнысь да, небурысь югъялысь  синъяса, пондiс песны-чабравны борсьысь-йӧткасьысь нылӧс. Сэки Митя дыр думайттӧг японскӧй  ногӧн ки пыдӧс дорышнас лӧсыштiс сылы вӧсни голяас, мыйысь мӧдыс сю мешок моз шнёпкысис-уси.
– Пышйы, Митя! – лёк горшӧн горӧдiс Маша,  но Митяӧс асьсӧ кодкӧ кульыштiс мышсяньыс  юрас – тайӧ вӧлi Серафим Худяевлӧн из кодь кулакыс. Но гажа юраыд эзджык лючки веськав, сӧмын уськӧдiс Митяӧс кок йывсьыс. Зон эз вошты  садъсӧ.
Усьӧминас Митяӧс пондiсны кыкладорсянь  чужъявны ёсь ныра туфлиясӧн, а сiйӧ, шуйга гырддза вылас пыксьӧмӧн да ур моз пелька бергалiг,  воча чужъясис, зiлис веськавны ыджыдысльт кок  вож костас. И сiйӧ инмис. Мӧдыс мисьтӧма равӧстiс, лажыньтчис, кутчысис кияснас кок костас.  Сэки Митя, кӧть кучкалӧм-чужъялӧмла тӧдчымӧн  бырис выныс да зэв ёна доймис шуйга морӧсыс, бӧр  звирк чеччис кок вылас да шыбитчис Машалы отсӧг вылӧ; ныв первойсӧ, кор мынiс Пенкинысь, чепӧсйылiс пышйыны, но кор казялiс, мый Митяӧс  уськӧдiсны, бӧрдiгтыр бӧр косiс да кань моз пиньӧн-гыжйӧн вувзьысис Алёша Ладаков вылӧ.
Митя сӧмын удитiс кватитны нывкӧд вермасьысьӧс шошаӧдыс, кыдзи бокас сылы мыйкӧ чунгис,  лои зэв пӧсь. ((0181)) Зон ньӧжйӧник лэдзчысис уличавывса  ыркыд му вылӧ: лётчикъяслы вылӧ дасьтылӧм гуся  пурт пырис сылӧн нюдз лыяс костӧ.
О-о-й, виисны! – чунӧбтiс пельясас Машалӧн лекысь горӧдӧм.
“Машаӧс виисны?! “ – повзис Митя да кӧсйис  звиркнитны-чеччыштны, но мыйлакӧ выныс ньӧти  эз вӧв. И пырысь-пыр жӧ вежӧрсӧ юковтiс шӧйӧвошӧм мӧвп: “Эз-ӧ менӧ вины?! “
Сы весьтын пыр жӧ лои Машалӧн дона, повзьӧм  чужӧмыс.
Митя, Митя!.. – шуалас сiйӧ, окалiс да синванас кӧтӧдiс зонлысь пӧсялӧм чужӧмсӧ. А шуйга  кинас Маша вӧлi топӧдӧма Митялысь боксӧ, кытысь ылькйис-петiс пӧсь вир.
Пуртӧн Митяӧс мышсяньыс сутшкис сӧтӧмысь  палялӧм Пенкин. Ӧнi сiйӧ йӧзасьӧм кӧин моз пышйис потшӧсъяс вомӧн чеччалiгтыр; пышйис вӧтын  моз – аслыс кажитчис, мый ньӧти оз ылыстчы, а  юрас сизьдысис шӧйӧвошӧм мӧвп: “Мыйла нӧ ме  талы сутшки-а? Мыйла нӧ талысӧ?”
Садьтӧг повзьӧм Алёша Ладанов пышйис мӧдарӧ, котӧртiгас сiйӧ каньгис-лӧвтiс чужйӧм кычан  моз.
Серафим Худяев быттьӧ кынмылiс места вылас,  йӧй синъясӧн видзӧдiс вирӧссьӧм еджыд дорӧма Митя вылӧ, сы весьтӧ копыртчӧм, бӧрдӧмысла сырмысь Маша вылӧ. ((0182)) Сэсся Худяев кыкнан кинас кутчысис юрас, гоз-мӧдысь ыджыд вынӧн зымкнитiс  юрас кулакъяснас:
– Пурта вӧлӧма сволочыд! .. Ок, гад, мый нӧ тэ керин?!
Уськӧдчылiс вӧтӧдны пурта бандитӧс, кинас инмӧдчывтӧг чеччыштiс потшӧс вомӧн, тэрыба бӧр  косiс, воис да копыртчис Митя весьтӧ, бергӧдiс сiйӧс рананас вывлань, пондiс косявлыны лестукъяс  вылӧ ассьыс нейлон дӧрӧмсӧ да кӧртавлыны Митяӧс, тiраланаа шуис Машалы:
– Вирыс... вирыс мед этшаджык мунӧ... Ме машина кора...
Сэсся Серафим чепӧсйис матысса керкалань –  звӧнитны милицияӧ, кутiс лёкысь йиркӧдны ӧдзӧсас. Но сылы эз восьтыны, кӧть эськӧ повзьӧм кӧзяин гозъя сы ни садь сулалiсны посводзас. Да и  нинӧмла нин вӧлi восьтынысӧ: найӧ юортiсны милициялы кось заводичигас на. Сэки кӧзяиныс кӧсйылiс петавны ныла-зонмалы отсӧг вылӧ, но гӧтырыс эз лэдз: нинӧмла пӧ сюйсьыны шпана чукӧрас...
А Митялӧн гӧгрӧс, нывлӧн кодь мича да шыльыд чужӧмыс пыр кельдӧдiс и кельдӧдiс. Маша  вылӧ нежнӧя видзӧдысь синъясыс быттьӧ руасьыштiсны. Сылӧн чуналiс-доймис бокыс сёрнитiгас, весиг лолыштiгас, нӧ, став вынсьыс дойсӧ венiгтыр,  сiйӧ зiлис бурӧдыштны повзьӧм Машаӧс: ((0183))
– Машук... Мусаӧй... Эн пов... нинӧм оз ло...  лечитасны... Врачьясыд ӧнi... зэв сюсьӧсь... Весиг  сьӧлӧмтӧ вежӧны. – Митя муртса кывмӧн шуалiс  тайӧс сы весьтӧ копыртчӧм, сыркъялысь Машалы  вомас моз. – Машук, донаӧй... кутшӧма ме тэнӧ радейта... Машук... Мама мед эськӧ эз повзьы...
Сэсся Митялӧн еджгов юрсиа юрыс вынтӧма  лёткысис Машалӧн киясын, сылӧн синъясысь быри  шоныд мелiлуныс, сы пыдди сукджык лои повзьӧдчысь, кӧдзыд руыс.
– Митя! Митя! Мый нӧ тэ? Митя! – мелiалiс-шуалiс дзугсьӧм юрсиа да котасьӧм чужӧма Маша. – Сiйӧ ляскысьлiс пель бокнас зонлӧн шоныд  морӧс бердӧ, а кор кылiс, мый сэнi тiрӧдчыштӧ-вӧрыштӧ на сьӧлӧмыс, звирк веськӧдчис да горӧдiс  налань котӧртысь Серафимлы:
– Кӧн нӧ машинаыд?! Кулас ӧд!..
Здук-мӧд мысти журкнитiс-воис милиция машина. Лӧз шынеля да пистолетъяса йӧз пырысь-пыр  жӧ усъкӧдчисны вӧтӧдны пышйысьясӧс, а мукӧдыс,  еджыд халата, дзор тошка врач юрнуӧдӧм улын,  ньӧти нюжмасьтӧг, видзчысьӧмӧн пыртiсны Митӧс машина пытшкӧ, и мед озджык таркӧд, шӧйӧвошӧм чужӧма Серафим Худяев босьтiс садьтӧм зонмӧс аслас моздорӧ.
((0184))
– Доктор, кытi доймӧма сылӧн? – кевмысянаа юалiс Маша.Оз жӧ ӧд кув?.. А, доктор?..
Оз, оз, бур нылӧй,Митялы укол сюйигмоз  такӧдiс Машаӧс шогӧ усьӧм чужӧма врач. – Вирыс  тай сӧмын уна мунӧма... Кутам надейтчыны, мый  ставыс лоӧ бур...
– Доктор, менам, Митялӧн моз жӧ, первой  группаа вирӧй!.. Ме тшӧтш муна тiянкӧд больничаас?!.
– Мунам, дитяӧй, мунам, – джӧмдалiггыр  шуис пӧрысь врач, сэсся бергӧдчыштiс да некодӧн  казявтӧг ки мышнас чышкыштiс уна лыда джуджыд чукыръяс пӧвстӧ вӧйӧм синъяссӧ.
Матiгӧгӧрын гораа чуксасисны петукъяс. Бусӧсь  туй вылын коньӧра вижӧдiсны пасьмунӧм букетысь  купальничалӧн лесмунӧм дзоридзьяс. Сӧдз енэжын  нимкодя вашъялiс вӧртасысь ылӧкодь нин торъялӧм яр шондi – сiйӧ вайис йӧзлы выль лун.

19б8 во.


